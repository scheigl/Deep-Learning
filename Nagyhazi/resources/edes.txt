
KOSZTOLÁNYI DEZSÕ

ÉDES ANNA
 

TARTALOM
KUN BÉLA ELREPÜL
A MÉLTÓSÁGOS ÚR, AZ ELVTÁRS ÉS A MÉLTÓSÁGOS ASSZONY
FANYAR VACSORA
KÜLÖNBÖZÕ IZGALMAK
MINISZTÉRIUM ÉS MISZTÉRIUM
ANNA
ÚJ SEPRÕ JÓL SEPER?
A TÜNEMÉNY
VITA A PISKÓTÁRÓL, AZ IRGALOMRÓL ÉS AZ EGYENLÕSÉGRÕL
LEGENDA
JANCSI ÚRFI
VAD ÉJSZAKA
SZERELEM
VALAMI NAGYON KESERÛ
TÉL
ANYAG, SZELLEM, LÉLEK
FARSANG
A RÉMÜLET
MIÉRT...?
PÁRBESZÉD EGY ZÖLDKERÍTÉSES HÁZ ELÕTT




“Oremus pro fidelibus defunctis. Requiem aeternam dona eis Domine et lux perpetua luceat eis.
Circumdederunt me gemitus mortis: Dolores inferni circumdederunt me.
Absolve Domine. Benedictus Dominus Deus Israel.
Et ne nos inducas in tentationem. Sed libera nos a malo.
A porta inferi. Erue Domine animam eius.
Ne tradas bestiis animas confidentes tibi. Et animas pauperum tuorum ne obliviscaris in finem.
Domine Jesu Christe miserere ei. Christe parce ei.
Domine exaudi orationem meam. Et clamor meus ad te veniat.
Miserere mei Deus. Non intres in judicium cum famula tua Domine.
In paradisum deducant te Angeli: et cum Lasaro quondam paupere vitam habeas sempiternam.
Oremus. Anima eius et animae omnium fidelium defunctorum per misericordiam Dei requiescant in pace.”
(Rituale Romanum)
 
KUN BÉLA ELREPÜL
Kun Béla repülõgépen menekült az országból.
Délután - úgy öt óra felé - a Hungária-szállóban székelõ szovjetház körül fölrebbent egy repülõgép, átrepült a Dunán, a Várhegyen, s merész kanyarodással a Vérmezõ felé tartott.
A gépet maga a népbiztos vezette.
Alacsonyan szállt, alig húsz méter magasságban, úgy hogy arcát is látni lehetett.
Sápadt volt, borotválatlan, mint rendesen. Vigyorgott az alant álló polgárokra, s vásott kajánsággal, csúfondárosan még búcsút is intett egyeseknek.
Zserbókat vitt, melyekkel teletömte puffadozó zsebeit, aztán ékszereket, grófnék, bárónék, kegyes, jótékony hölgyek drágaköveit, templomi kelyheket, sok más egyéb kincseket.
Karjairól vastag aranyláncok lógtak.
Egyik ilyen aranylánc, mikor az aeroplán magasba lendült, s eltûnt az ég messzeségében, le is pottyant a Vérmezõ kellõs közepére, és ott egy öreges úr, régi krisztinai polgár, adóhivatalnok a Várban, a Szentháromság téren, valami Patz nevezetû - Patz Károly József - meg is találta.
Legalább a Krisztinában ezt beszélték.
 
A MÉLTÓSÁGOS ÚR, AZ ELVTÁRS ÉS A MÉLTÓSÁGOS ASSZONY
Mikor ennek 1919. július 31-én, délután hatkor híre futamodott, Vizy Kornél kikiabált:
- Katica.
A konyhában egy lány állt, kövér, mint a töltött galamb.
Úgy látszik, kimenõre készült.
Már teljesen felöltözködött. Rózsaszín ingblúz volt rajta, fehér szoknya, fekete viaszkosvászonöv, új lakkcipõ. Kézitükrében szemlélgette magát, rizsport hintett zsebkendõjére, ezzel bemaszatolta a dundi-puha arcát.
Hallotta a kiabálást, de nem mozdult.
A csengettyû régen elromlott náluk - már a Károlyi-korszakban -, azóta csak így kiabáltak itt a cselédeknek, vagy kopogtak a dolgozóból, melyet a konyhától vékony vendégfal választott el.
A hang dühösen kiabált.
Erre a lány áthaladt a hosszú, keskeny elõszobán, szemügyre vette magát a ruhafogas tükrén, igazgatta haját, és riszálva gömbölyû farát az ebédlõbe imbolygott.
Az ebédlõ díványán egy negyven év körüli férfi heverészett, oly elhanyagolt, mint egy csavargó. Gyûrött puhainget viselt, nyakkendõ nélkül, kitérdelt, téli nadrágot, toprongyos cipõt. Csak a sasorr meg az arcát keretezõ fekete pofaszakáll mutatta, hogy mégis valaki.
Kezében a Vörös Újság legutolsó számát szorongatta, távol a szemétõl, egész a térdénél, mert erõsen messzelátó volt. Annyira elmerült az olvasásban, hogy most nem mindjárt vette észre a cselédet. A cikkek már bejelentették a készülõ összeomlást, ezzel a címmel: Veszélyben a proletárhaza!
Katica közelebb lépett a díványhoz.
- No mi lesz? - dörmögte kedvetlenül Vizy. - Hányszor ordítsak? - és hogy enyhítse szigorát, vállat vont fektében.
A lány a lakkcipõje orrát bámulta közönyösen.
- Jó - mondta Vizy, mintegy magával vitatkozva, elnézõen s mégis zordul. - Csukja be az összes ablakokat.
Katica indult.
- Várjon. A redõket is. És a zsalukat is. Értette?
Majd hozzátette:
- Fölkiabáltak.
Ledobta a Vörös Újságot, csörgött a hitvány szalmapapiros, mely barnás-füstös volt, mintha valami világégés pörkölte volna össze. Vizy fölkelt a díványról, s két kezét nadrágzsebébe dugva kitekintett az ebédlõ nyitott ablakán.
Lenn sétált az a vöröskatona, aki az elõbb fölkiabált, de már oly egyedül és elhagyatottan, hogy nem is gerjesztett gyûlöletet. Apró, csenevész proletár volt, nem is emberhez, hanem egy embrióhoz hasonlított, akinek a vállára szuronyos puskát biggyesztettek.
Az alkony úgy hullámzott a Vérmezõ lesült, agyontiport gyöpén, mint egyébkor: megaranyozta az Istenhegyet, a Jánoshegyet, és távol jelentõsen felcsillogtatta egy templom keresztjét.
A Gránit-lépcsõ táján kettes-hármas csoportok álldogáltak - a riadt embernyáj, mely hirtelenül pásztor nélkül maradt -, suttogtak, amint mostanában megtanulták, süketnéma jelekkel, a szájak mozgásáról olvasva le a szavakat.
Mindössze ez jelezte a változást.
Felhõ sehol. Álmos levegõ nehezedett mindenre, mint nyári zivatarok kitörése elõtt, mikor a szél visszatartja lélegzetét, és a természet egy óriási szobának, a fák játékszereknek, az emberek viaszbáboknak rémlenek.
Ebben a bénulatban nem volt se mozgás, se hang, csak egy kép mozgott és üvöltött, az a plakát, mely ezt ordította: Fegyverbe, fegyverbe!, az a vad, õrült matróz, aki egy lobogót rázott hihetetlen lendülettel, egészen összeolvadva vele, s úgy kitátotta csontos száját, mintha el akarta volna nyelni a világot.
Vizy sokszor elment e falragasz mellett, de igazán sohase merte megnézni. Úgyszólván most nézte meg elõször nyugodtan, káprázás nélkül, ahogy a leáldozó napot nézzük meg, mely már nem sérti szemünket.
Messze, a Krisztina körúton teherautó vágtatott befelé, a tûzoltókocsi sebességével, megrakva gyermekek cifra terhével, akik a Zugligetbõl, tömegkirándulásról jöttek haza, s gallyakat ráztak, integettek kezeikkel.
A hegy felõl énekszó hallatszott, cingár, cérnahangú, unisono:
Föl, föl, ti rabjai a földnek, 
Föl, föl, te éhes proletár...
Ifjúmunkások, inasgyerekek, tízen-tizenöten, igazán önzetlen tájékozatlansággal fújták most, amire megtanították õket, az Internacionálét.
Katica a többi szobákban már végzett, az ebédlõben is becsukta az ablakot.
Mikor a lakás minden ablaka be volt csukva, Vizy odalépett Katicához, és valami hideglelõs, édeskés mosolykával ezt suttogta:
- Megbuktak.
A cselédet nem érdekelte a dolog, vagy nem mutatta. De a gazdája eléje állott. Miután felesége még nem jött haza, valakit keresett, hogy kiöntse szívét.
- Katica - ismételte -, megbuktak a vörösök.
A cseléd csak egy csodálkozó tekintettel felelt, hogy az úr ennyi bizalomra érdemesíti.
- A gazemberek - tette hozzá Vizy táguló orrcimpával, a bosszú édes mámorával.
Alighogy kiejtette ezt, dörömböltek a külsõ ajtón.
Vizy elsápadt. A levegõbe nézett, mintha a szót keresné, melyet az elõbb kimondott, és hogy eltüntesse nyomát, utánanyúlt, mint mikor cigarettafüstöt hessegetünk.
- Majd én - szólt, s hirtelen elhatározással az elõszobába ment ajtót nyitni, mintegy a veszedelem elé sietve.
Mindenre elszántan lépkedett.
Ez járt fejében: túszszedés, házkutatás, vésztörvényszék! És az, amit védelmére hoz föl: húszéves közpálya, szociális lelkiismeret, marxizmus, melyet elvben helyesel, csak túlzó kinövéseit nem!
Már más ember volt. Nem érezte magát a bolsevizmus mártírjának, talán inkább a régi rend áldozatának, mely bizony sokszor háládatlanul mellõzte. Kabátja zsebében megtapogatta szakszervezeti igazolványát. Szerencsére még nem tépte szét, amint délután akarta.
Egy emberke állott elõtte a folyosón, vöröshajtókás postáskabátban, melynek gallérja otthonosan ki volt gombolva.
- Méltóságos uram - harsogta az emberke, hangosan, hogy az egész ház lakói meghallhatták -, méltóságos uram.
- Elvtárs - üdvözölte Vizy -, hát maga az, elvtárs?
- Alázatos szolgája, méltóságos uram.
- Jöjjön be, Ficsor elvtárs.
Így társalogtak igazi világtörténelmi udvariassággal, mindketten bizonytalanul, kölcsönösen elõnyt adva egymásnak.
Vizy Kornél miniszteri tanácsos négy hónap múltán most hallotta elõször régi címét. Egy kis örömöt érzett, de egy kis csalódást is, hogy nem azok érkeztek, akiknek jöttére már elkészült. Ficsor pedig, az Attila utca 238. számú ház házmestere le volt forrázva, hogy a ház tulajdonosa még most is elvtársnak titulálja.
A házmester belépett az elõszobába, kezet nyújtott a méltóságos úrnak. Vizy megszorította a kezét.
A kezelést a proletárdiktatúra idején Vizy kezdte, aztán mindig Ficsor ajánlotta fel, elõzékenységbõl.
- Megbuktak - lelkendezett Ficsor, még mindig hangosan. - Megbuktak a zsiványok. Már szedik a sátorfájukat.
- Hm - hümmögött Vizy, mintha újságot hallana.
- Igen, méltóságos uram, a Váron már künn leng a nemzetiszín zászló. A sógorom tûzte ki.
- Az a fontos - válaszolt kitérõen Vizy -, hogy végre béke legyen és nyugalom.
- A szép piros-fehér-zöld - bólongott Ficsor, folytatva a hazafias álmodozását, s oldalt kémlelte Vizy mozdulatlan arcát. - Lesz itt tánc, méltóságos uram, lesz most itt tánc.
Vizy figyelte ennek a szerencsétlennek a vergõdését, de elzárkózott, nem felelt.
Ficsor zavarba jött.
- Tudniillik - hebegte - a csengettyû. Most volna egy kis idõm. Gondoltam, megcsinálom a méltóságos úréknak.
- Ott a telep - mutatott Vizy a konyha felé.
- Tudom, méltóságos uram - mosolygott Ficsor, aki fájó sértésnek tartotta a föltevést is, hogy õ, a házmester, ne tudná, hol a háziúrék telepe. - Csak egy létrát kérnék.
Katica a szép ünneplõ ruhájában bosszúsan hozta a létrát. Üggyel-bajjal helyezték el a szûk, barátságtalan konyhában, mely csak a vakudvarról kapott világítást, és nappal is sötét volt. Ficsor föl akarta csavarni a villanyt. A körte azonban már rég eltört. Gyertyát kért.
Kezében a gyertyával fölkapaszkodott a telephez, a létra tetejérõl magyarázta a háziúrnak, mi a csengõ baja. Fontoskodva beszélt, túlozva munkája érdemét és értékét, de alázatos tisztelettel, mely által nyilván azt a félszeg helyzetet is igyekezett tompítani, hogy õ pillanatnyilag ily magasan áll, a méltóságos úr fölött.
Az ingó létra tetején, melyet Katica támogatott, mohón látott a munkához. Azt, amit elmulasztott, egyszerre pótolni akarta. Babrálta az elemeket, egyenként leemelte, a konyhaasztalra helyezte. Kapargatta bicskájával a rozsdás drótokat. Az üvegekbe konyhasót tett, vizet öntött.
Ekkor az ajtón újra zörögtek.
Lila pongyolában nyúlánk, elõkelõen magas hölgy lépett be, hajadonfõtt.
- Kezét csókolom, méltóságos asszony - hajlongott Ficsor a konyhából, s hogy nem kapott választ, megint: - Kezét csókolom.
A nõ ekkor sem viszonozta köszönését, fejét félrefordította, bement az ebédlõbe.
Vizy utána.
Itt átölelte feleségét, kitört fékezhetetlen boldogsága. Az örömtõl vicsorgott.
- Tudod?
- Mindent. Azt beszélik, hogy még ma éjjel megszállnak. A románok.
- Dehogy. A nagyhatalmak ezt nem engedik. Nemzetközi megszállás lesz: olaszok, franciák, angolok. Tatár Gábor mondta.
A nõ végigsimította szép, borostyánsárga haját. Leroskadt a hintaszékbe.
Üres szemmel nézett maga elé, ahogy szokott, a tárgyakon át, az embereken át, mintha nem azt látná, ami elõtte van, hanem valami mást.
- Hol maradtál? Már aggódtam.
- Szaladgáltam. Ezért - mondta Vizyné, s míg lassan hintáztatta magát a hintaszéken, kinyitotta cérnakesztyûs kezét, melybõl egy újságpapírba burkolt kis csomagot dobott az asztalra.
- Mi ez?
- Vaj - szólt az asszony fitymáló mosollyal. - Három zsebkendõért.
Ficsor a konyhában zörömbölt: a létrára mászott, hogy visszarakja az elemeket.
Vizyné kifelé figyelt. Fejmozdulattal kérdezte:
- Hát ez mit akar itt?
- A csengettyût javítja.
- Most jutott eszébe. Négy álló hónapig könyörögtünk.
- Maga ajánlkozott.
- Miért nem dobtad ki?
- Ugyan.
- De igen. Ki kell az ilyent rúgni. Vörös.
- Csöndesebben: meghallja.
- Hát aztán? Talán nem vörös? Piszok. Bolseviki. No várj csak...
Vizy erre még nem tartotta elérkezettnek az idõt.
Az asszony azonban oly eréllyel, melyet nem lehetett volna várni, fölugrott, az elõszobába ment, hogy a házmestert kiutasítsa.
Ebben a pillanatban az elhagyott, oly sokáig halott lakáson végigreszketett a villamoscsengõ szava. Diadalmasan és ünnepien, keményen és élesen csörömpölt, életkedvet, reménységet keltve. Ez a friss, vidám acéltrilla lelket öntött beléje, átjárta minden falát, öntudatra ébresztette az egészet.
Vizy benn az ebédlõben gyönyörködve hallgatta. Felesége Katicát kereste, de látta, hogy megint kérdezés nélkül szökött ki éjszakára.
- Kész - újságolta Ficsor, s lehajolt, elkapta kezét, és ezúttal sikerült megcsókolnia.
Visszavitte a létrát. Majd sejtve, hogy csengettyû és a kézcsók még nem elegendõ, vakmerõ bizalmassággal, mint aki valami titkot közöl, a közelébe lépett, és csaknem a fülébe súgta:
- Méltóságos asszony - szemét a földre sütötte -, volna egy lány.
- Micsoda?
- Egy cselédlány.
Vizyné azt hitte, hogy a füle cseng, hogy nem jól értette. Rátekintett a házmesterre, mély, titkolhatatlan érdeklõdéssel. Szeme fölragyogott. Nagyobb örömet akkor sem érezhetett volna, ha egy gyémánt nyakéket ígérnek neki.
- Pesti? - kérdezte.
- Dehogy. Balatoni. Parasztlány. A rokonom.
Az asszony fölizgatódott. Mindig ilyen kéz alatt szerzett lányokról álmodozott, de ilyeneket eddig még soha senki sem ajánlott.
Bûnnek tartotta volna, hogy a fontos kérdést kutyafuttában vitassa meg, ezért a házmestert a konyhába intette, leültette az asztalhoz, ott a lobogó gyertyavilágnál gyóntatta, hosszan tárgyalt vele, egészen megfeledkezve az uráról.
Ficsort maga kísérte ki.
Aztán visszatért a konyhába. Az asztalról két ujja hegyével fölemelte Katica zsebkendõjét, megszagolta, undorodva a földre dobta, félretolta kézitükrét, becsukta a vakudvarra nézõ ablakot, s a vacsorakészítéshez látott: kenyeret pirított, teavizet forralt.
 
FANYAR VACSORA
Vizyné látván, hogy a külsõ ajtónál senki sincs, bement az ebédlõbe.
- Mit akarsz?
- Csak próbálom - mondta Vizy. - Szól.
- Hallom.
- Megcsinálta?
- Hallod.
- Remélem, nem mondtál neki semmit.
- Nem. Hagyd már - rivallt rá az asszony, mert Vizy még egyre nyomogatta a csengettyû gombját. - Mit játszol? Olyan vagy, mint egy gyerek.
- Éhes vagyok. Vacsorázni szeretnék.
- De kinek csöngetsz?
- A Katicának.
- Õnagysága már réges-rég elment.
- Hová?
- Hová? Hát oda, ahova rendesen. Lófrál.
- Most?
- Most hát.
- De ma senkinek sem szabad az utcán járni.
- Bánja is ez. Megjött a Lajos.
- A Hack?
- A Hack. Az uszállyal.
- És mikor jön haza?
- Nem kötötte az orromra. Majd éjfélkor - fakadt ki Vizyné, s hogy izgassa magát, tódította -, majd valamikor hajnalban.
- Vitt kulcsot?
- Azt hiszem.
- Mondhatom, kellemes - szólt Vizy. - Roppant kellemes. Nyitott ajtónál aludni. Akárkit behozhat.
- Érdekes vagy. Úgy teszel, mintha elõször történnék. Nevetséges vagy - és ingerülten sarkon fordult, becsapta maga után az ajtót, amint Katica szokta.
A konyhában dobálta az edényeket, csörömpölt. Olykor szüksége volt ilyen érzelmi kitörésekre. Miután belefáradt abba, hogy urával együtt mint szövetséges vitassa meg életük nagy, sohase szûnõ gondját, efféle zendülésekkel adott kifejezést bosszúságának, pár pillanatra úgy tüntetve föl a dolgot - legalább önmaga elõtt -, hogy az ura az oka az egésznek.
Fatálcán bevitte a vacsorát: egy findzsa teát, pár szelet pirított kenyeret, a vajat, melyet délután szerzett.
Vizy, aki délben csak tökkáposztát evett s egy darabka marhamájat, a híg, fûzöld teára pillantott, a gyanús, fekete-sárga kukoricakenyérre, melyet a pirítás se tett kívánatosabbá. Fanyalogva érdeklõdött:
- Más nincs?
- Mi volna.
- Nem is terítesz?
- Hiszen este nem szoktunk.
- Mindegy - hagyta helyben Vizy. - Jó így is.
Fejét tenyerébe temette, mint amikor valami nem volt rendben a háztartásban. Sokáig nem beszélt. Gondolatban már kívánta a fehér abroszt, a rózsás porcelántányérokat, az ezüstkéseket, a metszett borosüvegeket, melyek hajdan ragyogtak ezen az asztalon, hogy vacsorákat adtak minisztériumi barátainak.
- Te nem eszel? - faggatta feleségét.
Vizyné csak ritkán vacsorázott. Évek óta ideges gyomorbajban szenvedett. Betegsége a bolsevizmus alatt a sok izgalom folytán rosszabbra fordult. Gyomrában savanyúságot érzett.
Elõvett egy papírdobozt, kiöltötte vérszegény nyelvét, rátett három sötétzöld labdacsot, leitta egy pohár vízzel, s összeborzongott.
Annál inkább nekilátott az ura. Az egészséges férfi mohóságával ropogtatta fogai alatt a kiszáradt, keserû-édes kukoricakenyér szeletkéket, melyekre csakhamar fölkente az öt deka vajat. De máris elfogyott minden. Kopogott a szeme. Kavargatta teáját, zaharint dobott beléje. Cukor híján a zaharint is szerette. Legalább édes volt.
Amíg nagy zajjal hörpintgette teáját, Tatár Gábor kollégájával való találkozását mesélte el, akitõl az Úri utcában megtudta, hogy vége, hogy végre vége van, vége. Vége a szociális termelésnek, a forradalmi öntudatnak, nem zaklatják többé a tisztességes, dolgozó polgárságot.
Vizy határtalanul gyûlölte a vörösöket, amire megvolt minden oka. A bolsevizmus alatt koplalt. Mihelyt kitört a kommün, rendelkezési állományba helyezték. Fizetését ugyan az akkor uralkodó fejetlenségben elfelejtették letiltani, de mit vásárolhatott rajta? A háborúban tönkrement. Mindjárt az elején hadikölcsönbe fektette egész vagyonát, kétszázötvenezer aranykoronát, mert föltétlenül bízott a német fegyverek gyõzelmében. Csak a kétemeletes háza maradt meg, ez se jövedelmezett. Elsõ emeletét, négy szobát, õk maguk lakták, a második emeleti két lakást háziorvosa, Moviszter Miklós és Druma Szilárd, egy fiatal ügyvéd. Házát a vörösök kommunizálták. Ez a ház itt a Mozdony utca tõszomszédságában különben is szemet szúrt a Lenin-fiúknak. Druma Szilárdot túsznak vitték, s két hónapig ült a gyûjtõfogházban, az öreg Moviszternek, a klerikális orvosnak folyton kellemetlenkedtek, Vizyéknél elõször akkor jártak, amikor feleségét letartóztatták. Felesége egy asztalkendõt rázott ki az erkélyen, azzal vádolták, hogy jeleket adott az ellenforradalmároknak. El is hurcolták a parlamentbe, csak éjfélkor engedték haza, testben-lélekben megtörve. Másnap reggel feljött hozzájuk egy fiatal politikai megbízott, aki nádpálcáját bõrlábszár védõjébõl kihúzva hetykén csapkodott a lakásban, elrekvirálta tõlük két szobájukat, az ebédlõt, melyben most ültek, s a mellette lévõ szalont. Szerencsére elõbb megbuktak, mintsem lakókat küldhettek volna.
De mindennél jobban fájt az, hogy a minisztériumban tétlenségre kárhoztatták. Féktelen politikai becsvágy lakozott benne, s ez táp híján zakatolt, mint az üres malom. E boldogtalan hónapokban csak tengett-lengett. Mogorva, bizalmatlan hivatalnokember volt, annak elõtte soha semmibe se avatta feleségét. Most megeredt a szava. A hosszú sétákon a budai hegyekben, vagy itt, míg várták a rettenetes látogatókat, neki tartott szabadelõadásokat politikai “plattformjairól” meg azokról a tacskókról, akikkel megnyomorították a minisztériumot.
Efölött nem volt oly könnyû napirendre térni. Amint megitta teáját, le-föl járkált, az ellenforradalmi eseményekrõl beszélt, melyek egyszerre megnyugtató, történelmi veretet kaptak.
- Emlékszel - kérdezgette folytonosan -, emlékszel?
Ismerõseit emlegette, akiket fölakasztottak, a hivatalnokot, aki röpcédulákat osztogatott a templomokban, s ezért a parlament elõtti téren kivégezték, a ludovikásokat, a hõs ludovikásokat, akiket ezek a sehonnaiak ellenforradalmi “süvölvények”-nek csúfoltak.
- Hát a monitorok. Amikor felrohantak a Dunán sötét füstbokrétával. Épp borotválkoztam. Azt hittük, hogy a kommunisták lövöldöznek. Tatárékhoz szaladtunk föl, a padlásablakból néztük. A Duna-parton úgy nyüzsögtek az emberek, mint a hangyák. Akkor ölték meg szegény Berendet, a híres gyermekorvost.
Várt kicsit, majd folytatta:
- Az úrnapi körmenet az más volt. Valami szemüveges szovjet-alak kerékpáron nekihajtott az Oltári Szentségnek, szidalmazta - azt mondják - le is köpte. Egy pillanat alatt földre teperték, a kapu alá vitték, addig verték ököllel, botokkal, míg ki nem adta páráját. Állítólag egy pincér ütötte agyon.
De a legizgalmasabb, mindennek a megindítója mégis a krisztinai forradalom volt. Ezt mind a ketten színrõl színre láthatták.
- Te már akkor érkeztél, mikor a teherautóról leszálltak a fekete, göndör terroristák, és sortüzet adtak a templomra. A tömeg sivalkodva menekült az elemi iskolába, ott vöröskatonákat soroztak. Nem láttad azonban az elejét. Én ott voltam. Úgy kezdõdött, kérlek, hogy zsebkendõket lobogtattak. Az egész Krisztina tér fehérlett. Megálltak a villamosok, mindenki levette kalapját, a Himnuszt énekelték. Sohase felejtem el. A vörös zászlót leszakították, elégették. Valami szõke színésznõ gyújtotta meg a Mária gyógyszertár elõtt. Aztán együtt rohantunk haza. Szürke, szeles nyári nap volt. Elõttünk egy kislány szaladt, kezében az elefántcsont fedelû imakönyvvel. Szegény, a mi házunk elõtt rogyott össze. Nem bírta tovább az izgalmat. Sokáig hevert a járdánkon, mint egy darab fa. Nem tudott magáról semmit. Te hoztál neki egy pohár vizet. Emlékszel?
Már az is gyönyörûség volt, hogy errõl ily nyíltan, ily hangosan lehetett beszélni. Vizy azonban nem kapott választ. Felesége csak bámult a semmibe, tágra nyílt, érdekes-szürke szemével.
Hosszú szünet után szólalt meg:
- Holnap megint álmos lesz.
- Kicsoda?
- A Katica. Megint kilencig döglik majd.
- Vagy úgy - szólt Vizy, mert õ még mindig künn járt a tömegben, ahol a történelem erjed, s a sors vaskockái zuhognak. - Mért engedted el? Miért nem vagy hozzá kissé erélyesebb?
- Merek is. Itthagy - mohón ragadta meg a szót. - Csak láttad volna, milyen gyilkos szemeket meresztett múltkor, mikor arra céloztam, hogy talán mégse menjen el minden este.
Vizyné váratlanul fölugrott, Katica hangját utánozva sápítozott:
- “Ha tetszik, akár vissza se jöhetek.” Ezt mondta a pimasz. Aztán kilibegett az ajtón - és most mutatta - így - és utánozta Katica járását is.
Az ura egy pillanatig döbbenten nézte feleségét, aki végigtáncolt a szobán, s dühében játszott, mint valami különös színésznõ valami különös színpadon.
Megszánta õt, s hogy mondjon valamit:
- És te mit tettél?
- Mit? Azt, mint mindig. Nyeltem. Szerettem volna belerúgni abba a vastag...
- Hát bizony, ezek ilyenek.
- Csak zabálnak - kesergett az asszony. - Két pofára. Meg katonáznak. De ez - s az urához hajolt és suttogott -, ez kérlek, beteg is.
- Mi baja?
- Az - mondta Vizyné jelentõsen. - Az a baja - s ránézett, rémülten.
- Nem látszik rajta.
- Láttam a fehérnemûjén.
- Hiszen kövér.
- Attól olyan dagadt. A lába, az a puffadt lábikrája. Undorító. Aztán a bátyja is idejár, az a vad bátyja, a mozdonyvezetõ. Félelmetes. Valóságos kocsma a házunk. Az ember fél a tulajdon otthonában. Fizetett ellenség. Jaj, csak már ne látnám azt a ronda, szõke pofáját. Megváltás lenne.
- És a többiek? - kérdezte Vizy szórakozottan. - Hagyd el: a többiek se különbek.
Vizyné nagy lélegzetet vett, tiltakozni akart, de egyelõre inkább magába fojtotta felháborodását.
Soha, amióta az eszét tudta, nem látott ilyen komisz dögöt. Ez olyan volt, mint a lajhár, és szemtelen és erkölcstelen és közönyös, fõképp közönyös. Úgy járt a lakásban, mintha az övé volna, és semmi köze se volna azokhoz, akik itt élnek. Ha reggelente megkérdezte tõle, hogy mit fõznek, pimaszul elbiggyesztette száját, csak ennyit felelt: “nekem ugyan mindegy”. Ki hallott ilyet? Ácsorogni sohasem akart. Viatorisznál, a fûszeresnél õneki magának kellett sorba állnia a többi koszos cseléddel, órákig strázsálni tizenöt deka zsírért, míg lába le nem rogyott a fáradtságtól. Katica addig mulatni ment a babájával, azzal az undok, tetovált karú hajóslegénnyel, a Hack Lajossal, aki annyi pénzt költött rá, nem tudni honnan. Pedig beszélt vele szépen is, pirongatta, feddette, parancsolt is neki. Minden hiába. A szó egyik fülén be, a másikon ki. Törõdött is azzal, hogy olyan gyönge, hogy a batyuzásban tíz kilót soványodott, bánta is ez, hagyta õt dolgozni, szaladgálni, padlót vikszelni, a gyalázatos.
Hát a többi.
Kezét ölébe süllyesztve mártírarccal tûnõdött, mint akkor, amikor egyedül emésztõdött. Azon gondolkozott, hogy a többiek csakugyan jobbak-e?
Az, aki Katica elõtt szolgált, semmi esetre. Héring Lujzika lopott, mint a szarka. Mindent lopott, de legjobban a zsebkendõket szerette. El is küldte azonnal, utána inkább nem vett lányt, két hónapig. A pesti iparoslányok általában lopnak. Egyik elemelte aranyóráját, melyet boldogult édesanyjától örökölt, a másik kifejtette dunyháit, elcsent belõlük közel három kiló lúdtollat. A parasztok, mint Varga Örzsi, dolgoztak, de befõtteket, fûszereket küldözgettek haza. Aztán ettek. Jézus, hogy ettek. Fölzabálták volna az egész házat. Még takarítás közben se tették le kezükbõl a kenyeret. Igaz, néha akadt egy tûrhetõ is. Azt azonban az anyja nem engedte szolgálni, vagy a nénje bolondította meg, pár nap múlva elcsalta. A svábok? Azok tiszták de megbízhatatlanok. A tótok? Azok szorgalmasak, de buják. Karolin egyszerre két szeretõt tartott, egy gyalogos õrvezetõt s egy már nem fiatal, ismert novellaírót, akit nyaralásból hazajövet szalonjuk díványán találtak.
Ki tudja, mi lakozik bennük? Például a Lidi, az a rút Lidi, az a kis pesztonka, feje búbján azzal a kackiás kóckonttyal. Senki se hitte volna. Csúnya volt, mint az éjszaka. Egy reggel mégis a konyha vértõl iszamós madracán feküdt, a vérveszteségtõl elalélva, hamuszín arccal, már csuklott, mikor a mentõk utolsó pillanatban elszállították. Tiltott mûtétet hajtatott végre magán. Összeállt az mindenkivel. Ha borért, sörért szalasztották, a kapualjban ölelkezett. Õ volt a krisztinai boltosinasok démona.
Aki nem szajhálkodott, az rengeteg kárt okozott, összetörte a mosdót, vasalás közben kiégette ingjeit, reggeltõl estig kornyikált, a Horváth kertben kószált, színházi lapokat olvasott, ábrándozott, eszményi szerelemre gyulladt a budai színkör tenoristája iránt. Ez pletykált, az válogatott, nem evett fõzeléket, süteményt, pecsenyét akart, mint õk, folyton a régi helyérõl beszélt, ahol a reggelihez is császárhúst kapott. Igen, a Mennyei Margit is ilyen díszes firma volt. Csak az ujja hegyével érintette a tárgyakat, mintha attól félne, hogy bepiszkítja magát, de azért piszkos volt a lelkem, szerette a mocskot, mindig ujjnyi vastag por hevert a bútorokon, poharai ragadtak, kést, villát zsírosan dobta a fiókba. Szerencsére nem sokáig boldogította. Csakhogy mások is hamar elmentek, meg se melegedett a helyük, fél évnél tovább senki se maradt. Ökrös Mihályné csak két óráig. Inkább duplán visszaadta a foglalót. Kísérletezett pedig mindenkivel. Kivett az árvaházból egy leányt, hogy fölnevelje. Hanem az szemtelenkedett csak igazán. Három hónapig se bírta ki vele. Hálát adott az Istennek, amikor botrányos jelenetek után megszabadult tõle. És a Mari és a Viktor és az Ilona, a Tulipán Ilona és az Emma, a Zakariás Emma és a Böske, a Rózsás Böske?
Azon töprengett, melyik is az a Rózsás Böske. Nõket látott maga elõtt, szõkéket és barnákat, soványakat és kövéreket, akik húszéves házassága alatt megfordultak házában. Már összetévesztette egyiket a másikkal. Egy fejet lelt, ehhez a törzset kereste, egy törzshöz viszont a fej hiányzott. Kutakodott ebben a furcsa lomtárban. Aztán összecsapta az egészet. Hiába tartott szemlét, nem sok vigasztalót talált, egyetlen valamirevaló cselédjére sem emlékezett. Mindegyik rászedte, visszaélt bizalmával, s neki újra kellett kezdenie a kilincselést, a hajszát egy új lány után, mintha valami istenátka volna rajta. Körülbelül igazat kellett adnia az urának. Az egyik tizenkilenc, a másik egy híján húsz.
Végül mégis az utolsón pihent meg. Katicán, ezt utálta a legjobban, mert mindig az ittlevõket utálta legjobban, akik jelenlétükkel állandóan éreztették siralmas nyomorúságát.
Az ura még mindig sétált a szobában, a tisztviselõk holnapi gyûlésérõl értekezett, akik az új politikai helyzetre való tekintettel állást foglalnak.
Vizyné mintegy mindentõl távol gubbasztott. Arca elsötétedett.
De vonásai egyszerre kisimultak. Valami fény sugárzott arcáról, mintha belülrõl átvilágítanák egy kis gégeorvosi villamoslámpással.
Így szólt:
- Volna egy új lány.
- Nagyszerû - vetette oda Vizy.
- Nagyszerû - gúnyolta az asszony. - Ide se figyelsz.
- Dehogynem. Ki ajánlotta?
- Ficsor.
- És mikor áll be?
- Egyelõre helyben van.
- Hol?
- Itt, nem messze. Az Árok utcában.
- Kinél?
- Valami Bartoséknál.
- Ki az a Bartos? - tünõdött Vizy. - Bartos, Bartos, várj csak - s csodálkozva jelentette ki: - Nem ismerem.
- Hát hogy ismernéd? - tört ki Vizyné, aki ma nem bírta el az ura katuska-modorát. - Mért akarsz te mindenkit ismerni? Különös vagy.
- És mi a foglalkozása ennek a Barteknek?
- Elõször is: Bartosnak - javította ki az asszony. - Bartos: szemlész. Különben fogalmam sincs, hogy micsoda az a szemlész.
- A finánc. Pénzügyõr. Aki egy pénzügyi csoportot vezet. Vidékre küldik ki.
- Igen, ez is folyton úton van. Özvegyember. Két gyerekkel.
- És a lány? Derék, jóravaló, szorgalmatos lány?
- Tudom is én. Annyira tudom, mint te. Ficsor azt állítja, hogy kitûnõ.
- Akkor mondj föl Katicának.
- Hogy megint magamra maradjak? Köszönöm.
- Hát akkor ne mondj föl Katicának.
- Ficsor - szólt az asszony keményen - egyelõre csak annyit közölt, hogy esetleg meg lehetne szerezni. Esetleg - hangsúlyozta. El kell csalni. Nem olyan könnyen megy az manapság. Aztán ki tudja, lehet, hogy rosszabbat vásárolok be.
Vizy unta a vitát, mely körbe forgott, de õ se bírt kilábolni belõle.
- Miért nem veszel mást? Neked már többen ajánlottak cselédet.
- Kicsoda?
- A Moviszterné.
- A Moviszterné hallgasson. Az csak sopánkodni tud. “Jaj, de sajnállak, édesem, hogy mindig ilyen lányokkal veszõdöl, várj, majd én küldök neked egyet.” Két éve hiteget így. Annak csak a színházakon jár az esze. A fõpróbákon. Meg az Ady-matinékon.
- És a Drumáné?
- Az, tudod, irígy. Boldog, hogy ilyen bajban vagyok. Lejön ide, gyönyörködni a Katicában. Õ persze könnyen beszél. Az õ Stefije, ha bolond is, mindent elvégez. Még a gyereket is dajkálja. Moviszterék Etelje húsz éve szolgál a doktornál, annál a beteg embernél, a rendelõjében is segít. Az asszony soha sincs otthon. Fele annyi bért ad, mint én a Katicának. A koszt se jobb, mint nálunk. De hát marad. Isten tudja, miért. Szerencse kell hozzá. Ehhez is szerencse kell. Mint mindenhez. Némely embernek van szerencséje. Nekünk nincs. Nem tudom, mit vétettünk. Eh - sóhajtott, s lassan szedegette ki hajából teknõsbéka-hajtûit - az ember csak eszi a mérget, fizeti azt a tenger bért, folyton veszõdik. Nem érdemes élni.
Vizy is elkomorult. Azt indítványozta, hogy feküdjenek le.
Tízre járt. A villany az ebédlõ leeresztett redõnyein kiszüremkedett, el kellett oltani, a vöröskatona megláthatta. Júliusban egyszer fellõtt az ablakukba.
- Mért nem jössz? - unszolta férje, aki már a hálóban vetkõzõdött.
De az asszony csak állt a hálószoba küszöbén, dermedten.
- Na - tessékelte befelé Vizy. - Mi bajod? Kissé ideges vagy.
És elcsodálkozott.
- Gyerek vagy. Mindig ezek a cselédek. Örökké a cselédek. Micsoda kicsinyesség. Mondd, hát érdemes? Egy cseléd miatt? Nem szégyelled magad?
Vizyné bejött a hálóba, vetette az ágyakat. Az ura akkor vette észre, hogy sír.
- Angéla - csitította, és egy székre ülve nézte, hogy rakosgatja a vánkosokat, arcán a nagy-nagy, csillogó könnyekkel, mint a moziban Asta Nielsen. - A te idegzetedet is megviselte ez a szörnyû kor, mint mindnyájunkét. Nem csoda. Pihenned kell. De most vége. Új korszak kezdõdik, egészen új boldog korszak. Megváltozik az élet. Élünk, újra élünk. Nem közönséges nap a mai. 1919. július 31. Történelmi nap.
Vizyné a haját fátyollal kötötte le éjszakára.
Mindketten lefeküdtek a széles hitvesi ágyakba, melyek már régóta csak az alvásra szolgáltak.
Vizy elkattantotta a lámpa kallantyúját.
Sötétség hullt rájuk, árnyékok hullámoztak, a bútorok körvonalai összeolvadtak a falakkal.
Vizy riadtan ült föl ágyában.
- Ágyúznak - suttogta.
- Nem - mondta Vizyné, aki szintén fölült.
- De igen, a Vérmezõ felõl.
Már csak a csönd reszketett.
Autók zúgtak a Várba vivõ úton, mely politikai változások idején ütõérként méri a város és ország idegességét. Kutyák ugattak.
- Talán egy autó gumija - magyarázta Vizyné. - Aludj.
Az utóbbi hónapokban eleget hallottak éjjel ágyúszót, úgy tudtak aludni mellette, mint a harctéri katonák.
Az asszony pár perc múlva megszólalt:
- Azt hiszem, mégiscsak meg kell próbálni azt a lányt.
- Meg kell próbálni - ásított Vizy. - Úgy teszel, ahogy akarsz. Próbáld meg. Szervusz. Aludj.
Egy darabig vízszintesen, levetkõzve feküdtek egymás mellett, a vékony nyári paplanok alatt.
Majd különös fény gyulladt csukott szemhéjaik mögött, hirtelenül fölálltak, elváltak egymástól, áthágva szobák falait, évek messzeségét, különbözõ irányokban bolyongtak, nekik is ösmeretlen ösvényeken, immár teljesen felöltözve mindenféle regényes színpadi jelmezekben.
A mindennapi csoda történt meg: álmodtak.
 
KÜLÖNBÖZÕ IZGALMAK
Vizy Kornél óvatosan aludt.
Összegömbölyödött, mint a sün, hogy minél kevesebb helyet foglaljon el. Párnái fehér fedezéke mögé bújva kétértelmû kijelentéseket tett, mosolygott halálos ellenségeire, a forradalmárokra. Még álmában is taktikázott.
Amint reggel kinyitotta szemét, mint azok az emberek, akiknek elõzõ napon valami örvendetes fordulat megváltoztatta rossz és kilátástalan életüket, gépiesen az elmúlt gondon töprengett, mert amíg aludt, elfelejtette, hogy mi történt tegnap. 
Paplanán erre fölfedezte a valóságot, ráismert a már régi örömre, mely közben megszilárdulván még újabbnak, még érdekesebbnek tetszett.
Ekkor teljes hosszában kinyújtózkodott és talpraugrott. Éjjeliszekrényén egy pohár víz csillogott, mint a folyékony ezüst. Reggeli nélkül ment ki az utcára. Akik pár nappal ezelõtt látták, utánafordultak. Egy régi divatlap-figura támadt föl holtából. Galambszürke ruhát hordott, patyolatfehér inget, kifogástalan nyakkendõt. Jobbra-balra köszöntötték ismerõsök, ismeretlenek.
Csikorgó gomboscipõje körül úgy szikrázott a verõfény, akár a kézigránát, melyet eléje dobtak, s az felrobbant, befröccsentve egész alakját vidám arany-tûzzel.
Felesége még lélegzet nélkül, viasz-halvány arccal aludt. Õ nem így ébredt. Rettenetes meglepetés várta.
Azt, amit tegnap este mondott, hogy Katica majd hajnalban jön haza, maga sem hitte komolyan. De mikor kilenc órakor fölkelt, látta, hogy az asztal nincs leszedve, még mindig ott a tegnap esti findzsa, a piszkos tányérral. A konyhába szaladt. Itt a táboriágyat összehajtva találta a sarokban, lószõrpokrócával letakarva.
Szobáról szobára bolyongott, nem lelve helyét. Torka elszorult a keserûségtõl. Nézte az õ szalonját. A zongorát sarokba tolták, tükrök hevertek rajta, kendõkkel beterítve, mint halálesetek alkalmával. Alatta ruháskosarak. Benn az ebédlõben a szennyesláda, egyik ajtónál a rozoga elõszobaszekrény, hogy a prolik elõl el lehessen torlaszolni. Miattuk egészen földúlta otthonát. Most a reggeli világításban ez a zsibvásárszerû lakás az ostromállapot minden borzalmát éreztette.
Sehol egy függöny, egy festmény. A kopár falakon csak a feszület, melyet férje tiltakozása ellenére sem engedett levenni, meg a pohárszék mellett az a fotográfia, mely Piroskát ábrázolja, egyetlen hatéves kislányát, aki gyertyák, virágok közt fekszik a ravatalon.
Piroska már elsõ elemibe járt. Egy áprilisi délelõttön hazajött az iskolából, fejfájásról panaszkodott, ágyba fektette õt, s mire bealkonyodott, már kiterítették. A fertõzõ vörheny pusztította el, hat óra alatt.
Az ura elment. Megint járt-járt a világban a maga dolga után, a maga kalandjai után. Tudta róla, hogy csalja õt. Vizyné a kislány halála után szanatóriumba került, ott élt évekig, akkor hidegedett el iránta a férje, azóta csalta õt, udvariasan és finoman, de folytonosan csalta.
Aztán az a bestia se jött még haza. Minden szomorúságát ebbe ölte bele. Kezébe kapta a tollseprõt, söpörgetett, hogy a munka lázában felejtse bosszúságát. Közben arra gondolt, hogy majd mivel fogadja.
Katica ezen az éjszakán a Trieszti nõben mulatott, a hajóslegényével. Csak tíz felé érkezett, kócosan, álmosan, száján az elmaszatolódott pirosítóval. Gyönge borszagot árasztott.
Vizyné fékezve magát, de az izgalomtól reszketve közölte, hogy fölmond, tizenötödikén mehet.
A lány, mint a szemtelen emberek, akiket egyszerre hatalmasan pofon csapnak, ezúttal nem feleselt, némán fogadta a fölmondást, kivette az asszony kezébõl a tollseprõt, folytatta a takarítást. Önérzetén esett sérelmét azzal akarta helyrehozni, hogy legalább dolgozott.
Az asszony csak most riadt meg igazán, hogy elõtte a teljes bizonytalansággal elküld egy cselédet. A kocka el volt vetve. Úgy érezte, hogy az ûr veszi körül.
Lesietett Ficsorhoz.
Ficsor épp akkor emelte le házuk homlokzatáról a vörös lobogót, azzal foglalatoskodott, hogy a rossz papírszövetet a zászlórúdra göngyölte. Vizyné karonfogva vezette fölfelé.
A házmester, noha vele volt a méltóságos asszony, kopogtatott az ajtón, többször megtörölte a lábát a sártörlõn, mielõtt belépett volna. Õ, aki nemrég még a Nemzeti Kaszinóban berendezett népkonyhán ebédelt, elfogultan járt ott, ahol azelõtt oly fesztelenül mozgott.
Sok volt a rovásán, s ezt tudta. Azok közé tartozott, akik ebben az idõben “öreg marxisták”-nak nevezték magukat. Dicsekedett, hogy már húsz éve fizet pártadót, a vörös arisztokráciához számította magát, erre büszkébb volt, mint a grófok az õ évszázadokra visszanyúló családfájukra. Természetesen õ lett itt a házbizalmi is. Beszedte a házbért, végrehajtotta a szovjetkormány rendelkezéseit, óva intette a “burzsuj”-okat az összeesküvéstõl, veregette mellét, mutogatta lötyögõ lábait, melyek az emeletjárásban koptak el. Azt rebesgették, hogy két pár sárga cipõt utaltatott ki magának, elsõosztályú élelmezést, míg a háziúrnak, mint szellemi munkásnak, csak másodosztályú élelmezés dukált. De a legnagyobb bûnének azt tartották, hogy azon az emlékezetes napon, amikor Vizynét elhurcolták a parlamentbe, szántszándékkal eltûnt a házból, csak késõ este vetõdött haza, és Vizy, aki pártfogását akarta kérni, hiába várta a házmesterlakás konyhájában. Vizyék nem is csináltak abból titkot, hogy adandó alkalommal kitörik a nyakát.
Most a nyakát tapogatta meg a fejét, az õ ütött-kopott fejét, mely olyan volt, mint az alma, melyet viharok után kosárszámra, szinte ingyen szoktak vesztegetni a piacon, hiszen annyi van belõle.
Vizyné szeretetreméltóan leültette, s a karjára tette kezét.
- Nézze, Ficsor, most segíthetne rajtam. Okvetlen hozza el azt a lányt. Én már föl is mondtam az enyémnek. Hálás leszek érte.
A házmester ugrott, hogy megragadja a szabaduláshoz vezetõ kilincset. Vizyné tartóztatta:
- Szóval már három éve szolgál Pesten? De hát hogy van, hogy eddig sohase láttam maguknál?
- Mert az ilyen, kezit csókolom. Sehova se jár. Nem lehet azt se látni, se hallani. Nagyon csöndes.
- De remélem, erõs. Bírja ezt a négy szobát?
- Az? Akár nyolcat is. Falusi lány.
- És megbízható?
- Majd meg tetszik látni. Én nem sokat beszélek. Csak annyit mondok a méltóságos asszonynak - s Ficsor elnémult.
- Mit?
- Hogy meg lesz vele elégedve.
A házmester délben érkezett vissza. Jó hír mosolygott bajusza alól: beszélt a lánnyal, hajlandó beszegõdni, holnap el is jön, hogy megállapodjanak.
De másnap nem jött el.
Olyan események következtek be, melyek mindent fölborítottak. Budapestet megszállták. Nem úgy, ahogy Tatár Gábor és Vizy jósolta, hanem a románok vonultak be, átkelve a Tiszán, dacolva a nagyhatalmak tilalmával, maguk vették birtokukba a várost. Vadonatúj egyenruhákban feszítettek az éhes, lerongyolódott pestiek között, mintegy kiöltözködve erre a históriai vendégszereplésre. Trombitáik fülsiketítõ lármával recsegtek. Egyetlen lépést se tettek e hatalmas, égnek fordított hangszerek nélkül, melyekkel nyilván Trajánus császárt, a római cohorsokat, a világverõ légiókat igyekeztek a döbbent, megalázott ország emlékezetébe idézni.
Ezt sem a magyarok, sem a románok nem bírták volna elképzelni soha, legvadabb lázálmaikban sem. Meglepõdve pillantottak egymásra, csodálkozva azon, hogy mi is történt. Hihetetlen volt.
A magyarok látták ablakaikból, hogy már román autók cikáznak az utcákon, de nem hitték el. Maguk a románok se hitték el mindjárt.
Fõpincérek ugrottak eléjük alázatosan, liftesfiúk kalauzolták õket a felvonókon, arra mentek, amerre kedvük tartotta. Kissé zavarba jöttek.
Mint aki álmodik, hogy hirtelenül egy meseországba téved, és érzi, hogy vágya elõtt nincs semmi gát, eleinte nem tudták, mit kívánjanak, s gyerekes mohóságukban az értéktelen, mutatós holmit választották az értékes helyett.
Mindenekelõtt leszereltették a magánlakások telefonjait. Két hadiszekér megtetejezve telefonkészülékekkel, elszakított drótokkal végigdöcögött a Krisztina körúton.
Majd váratlanul megjelentek ruharaktárakban, gyárakban, kórházakban, ahol egy megtört, öreg magyar fogadta õket, az igazgató, régimódi szalonkabátban, s kezdetleges franciasággal majdnem sírva dadogta el elõre betanult udvarias tiltakozását, a nagyántántra hivatkozva, de a tiszt csak egyet intett, mire nyíltak az ajtók, máris vitték a ruhákat, a gépeket, a betegek köpenyeit és lepedõit, jóvátételi összegül, hadisarcul.
Másrészt õrködtek a polgárok épsége fölött, megtoroltak minden kísérletet, mely a magánvagyon vagy a közbiztonság ellen irányul. Sorra járták a házakat. Bilincsbevert, sápadt terroristákat kísértek, akik fejüket mélyen lecsüggesztették. Megkezdõdött a tánc, a nagy tánc, melyrõl Ficsor beszélt.
Vizy Kornél háza átvéve e történelmi napok idegességét úgy zengett, mint a köpû. Most Druma, a daliás termetû ügyvéd rohant föl, s aktatáskájával hadonászva újságolta, hogy elkergették a szociáldemokrata kormányt, polgári kormány vette át az uralmat. Most Drumáné sikoltozva hozta be az utcáról karon ülõ kisfiát, mert ott valami verekedés támadt. Most Etel adta hírül, hogy egy kommunistát megint istenigazában helybenhagytak. Most Moviszter doktor rendelésérõl távozó szív- és tüdõbetegek politizáltak Vizyék ajtaja elõtt. Most Stefi szónokolt, a Drumáék ellenforradalmi cselédje, aki mosogatás után népgyûlésekre járt, s hazajövet lázas arccal mesélte el, mit hallott, és a második emeleti folyosó karfájára hajolva kiabált, hogy minden szocit föl kellene kötni. 
Vizyné csak néha lépett ki ebbe a bomolt lépcsõházba, hogy Ficsort keresse.
- Mondja, milyen vallású az a lány?
- Katolikus, méltóságos asszony, katolikus.
Ezt helyeselte.
A katolikus lányok kedvesebbek, szerényebbek, nem olyan nyakasok és követelõzõk, mint a reformátusok. Igaz, hogy a katolikusok könnyelmûek, folyton énekelnek, hamar elzüllenek. Ha egyszer gurulni kezdenek a lejtõn, akkor nem lehet õket megállítani, a mennyországból lezuhannak egyenesen a pokolba.
Egyszer a Krisztina téren csípte el a házmestert:
- És hol született?
- Kajáron. Az ángyom lánya. Mondtam, balatoni.
Az asszonyra ez is kellemesen hatott. Valamikor, hogy a kislánya még élt, Balatonfüreden nyaraltak. Erre a nyárra, mely csupa gyermekkacaj, hullámzaj és cigánymuzsika volt, boldogan gondolt vissza. Aztán úgy emlékezett, hogy valakitõl dicsérni is hallotta a “balatoni lányokat”.
A hetipiacon Ficsornét fogta meg:
- Igaz, mi is a neve?
- Jé - csodálkozott a termetes asszonyság -, még nem is tetszik tudni? Anna.
- Anna - ismételte Vizyné, s a puha, kedves nõnevet rokonszenvesnek találta, mert eddig sohase volt sem Anna nevû cselédje, sem Anna nevû rokona, ami feltétlenül zavarta volna. - Anna - mondta még egyszer, s a szó megnyugtatta, úgy hullt rá, mint valami fehér, mint a manna.
Ficsor megtett mindent, hogy rokonát elcsalja. Nyomban munkába állt, s feleségével fölváltva futkosott az Árok utcába. Tudta, hogy mi a tét. Délelõttönként látta a kommunistákat, akiket ebrúdon dobtak ki a hivatalból. Egy fiatalember a kapujuk elõtt haladt. Halántékáról vékony, eleven pántlikaként szivárgott a vér, zsebkendõjével törölgette. A házmester ilyenkor megkettõzte buzgalmát. Ez azonban nem sokat ért. Egyelõre csak Cifkánéval beszélhetett, Bartos sógornõjével, aki a szemlészéknél lakott. A szemlész nem volt hajlandó elengedni a lányt, csak úgy, ha Ficsor újat hoz helyette, aki éppily megfelelõ. Annának is hiába rágták a fülét. Az ötölt-hatolt, nem egészen értette, hogy mirõl van szó, meg aztán sajnálta a gyerekeket, a Bandikát és Pistikét, akiket nagyon megszeretett. Azért megígérte, hogy majd elnéz hozzájuk. De nem állta szavát. Késõbb azt mondta, hogy “meggondolta”.
Vizyné szemrehányásokat tett:
- Mért nem hozza már el? Legalább látni szeretném.
- Ma mosás van.
- Hát mosást is vállal?
- Hogyne. Mos, vasal, mégpedig hogyan.
Máskor ez a kifogás:
- A gyerekeket vitte sétálni.
- Bandikát? - kérdezte az asszony, aki némileg már ismerte a családi viszonyokat.
- Azt, a négyéveset.
- Nézze, ne hitegessen. Beszéljen õszintén. Nekem biztosan tudnom kell, hogy számíthatok-e rá.
- Számíthat, méltóságos asszonyom. Õszintén beszélek.
Aztán a házmester eltûnt szeme elõl. Túlórázott a postán, otthon csak pár percre - inkognitóban - jelent meg, bujdosott. Ficsorné mindig azt mondta, hogy épp a lánynál van.
A hónap közepe veszedelmes gyorsasággal közeledett. Vizyné már azzal a gondolattal foglalkozott, hogy megtartja Katicát, aki fölmondás után - mióta tudta, hogy nincs végképp hozzáláncolva - már nem is látszott olyan ellenszenvesnek. Katica elszegõdött egy drogistához, tizenötödikére be kellett állnia. Nyilvánvaló volt, hogy cseléd nélkül marad, most, télvíz elõtt, ebben a tébolyult világban, az ura még komorabb lesz, megint nem fogadhatnak vendégeket, nem járhatnak sehová, mint a Héring Lujzika után, abban a keserves két hónapban, melynek emléke lidércnyomásként feküdt mellére.
Annáról - úgy látszott - le kellett mondania. De elhatározta, hogy azért se hagyja magát. Nem hiába volt huszárezredes a boldogult édesapja, s katona mind a két nagyapja, katonaenergia lakozott szívós testében, melynek most õsei - századok távolságából is - erõt adtak erre a várostromra. Nyakába vette a várost. Egész nap talpalt. Elhanyagolt ismerõseinél érdeklõdött, nem tudnának-e valakit. Többnyire egy szánakozó mosolyt kapott válaszul. Ekkor végigjárta a kálváriát, melynek már unalomig ismerte minden állomását.
Elõször is a rendõrségre futott. A rendõrségnek másban fájt a feje. Került-fordult a tolonckocsi, gazdag ember-rakományát hozta-vitte. Künn az udvaron festetlen falócákon szorongtak a gyanúsítottak, gyermek és aggastyán kommunisták, nõk, rongyban és selyemben, kisírt szemmel, várva sorsukat. Vizyné a cselédkapitányhoz küldte be névjegyét.
Az tudta, hogy mit óhajt, és soron kívül fogadta. Bizonyos fásult részvéttel tekintett rá, mint idegorvos a gyógyíthatatlan betegére. Kicsit vigasztalta, majd a cselédszerzõhöz utasította.
Nem sok reménnyel vágott neki ennek az útnak sem. Inkább csak azért, hogy kissé tájékozódjék. A bádog-cégérek - kék, piros, zöld kockákban - hirdették a szakácsnõket, a szobalányokat, a szoptatósdadákat, mindem rendû és rangú cseléddel, már rég letûnt kánaáni bõséggel kérkedve, akár az üres vendéglõk, melyek aranybetûs üvegtáblákon hívták fel a közönség figyelmét, hogy “a nap és éjjel minden órájában friss ételek kaphatók”, vagy a trafikok, melyek “bel- és külföldi dohányáruk”-kal dicsekedtek, de csak szipkát és öngyújtóhoz való tûzkövet árultak.
Budán egyáltalán nem volt lány. Kerületrõl kerületre járt, míg a Ferencvárosban talált néhányat.
Hajlongva jött eléje a cselédszerzõ, ezt már régen ismerte, mint minden cselédszerzõt. Halvány, ravaszdi csirkefogó-alak volt, ezüst óralánccal mellényén. Minden úrnõnek hízelgett, minden cselédet “hölgy”-nek nevezett az üzlete érdekében. Suttogva ajánlotta portékáját.
A facér nõszemélyek a fal melletti szalmaszékeken trécseltek, mint petrezselymet áruló kisasszonyok holmi iszonyú bálban. Mikor belépett, elhallgattak. Közvetlenséget igyekeztek arcukra erõltetni és közönyt, arra gondolva, hogy kettõn áll a vásár, de azért nem bírták levenni szemüket errõl az ismeretlen nõrõl, aki talán mégis a sorsuk lesz, s egyben bámulták és fitymálták.
Csak egy tekintetet vetett rájuk. Megállapította, hogy ez már a kimustrált, rusnya anyag, mely végeladás után maradt a letarolt boltban, az, ami már senkinek se kell. Ki is küldi föl lányát szolgálni most, amikor a pénznek semmi értéke, amikor a parasztnak annyi a zsírja, hogy belefullad, és gyermekei zongorázni tanulnak?
Kíváncsiságból néhány próbát tett. Az egyik, akit megszólított, ülve felelgetett, keresztbe tett lábbal. A másik fölkelt, de megalázott arcára nyomban a gúny lárváját öltötte, maga kérte vissza könyvét, a többiek illetlen vigyorgása közben, akik lökdöstek egymást, s ösztönösen félrehúzódtak Vizynétõl.
Egyetlenegy jött volna szívesen, egy õsz, hatvanéves tésasszonyszerû, méregkeverõ arcú szakácsnõ, ez a cselédszerzõ szerint a legjobb vidéki vendéglõkben fõzött, vállalta volna a padlóvikszelést is, de már gyenge volt, fáradt, s energiáját rég otthagyta a kecskeméti és a ceglédi vendéglõk moslékosdézsáiban.
Mit kezdjen az ilyennel? Csüggedten bámulta az asztalt, melyen a hangulat emelésére bazár-ibrikben légyköpött papírrózsák virítottak. A helyiség levegõjét a cselédek nõi kigõzölgése elnehezítette.
Este megfájdult a feje.
Az a heves, féloldali fejgörcs jelentkezett, mely már rég nem gyötörte. Törülközõvel kötötte körül homlokát, s a sötét szobában azon gondolkozott, miért is izgatta föl magát annyira.
Nem a kudarc hangolta le, hiszen arra elkészült.
Valami önvád-féle furdalta, hogy hûtlenné lett Annához, el akarta árulni, ott akarta hagyni másokért, s most föltette, hogy törik-szakad, mégis megszerzi õt.
 
MINISZTÉRIUM ÉS MISZTÉRIUM
Ezt a hõsi küzdelmet egyedül vívta meg. Az urával még azt se tudatta, hogy fölmondott Katicának.
Titokban kereste föl Drumát is, akinek ügyvédi irodája már benépesült a kárvallott kommunisták rokonaival, mert híre terjedt, hogy micsoda ellenforradalmár, s védelmét mindenki rá akarta bízni.
Az ifjú ügyvéd különben is piros arca lángolt a história lázától. Õ Ficsort készörömest becsukatta volna, legalább ötévi börtönt helyezett kilátásba, de a cselédügyet meglehetõsen homályosnak vélte. Mindenesetre levelet gépelt, melyet ajánlottan küldött el Bartosnak, fölszólítván, hogy a lányt a törvény értelmében haladéktalanul engedje el.
Vizy csak azért járt haza, hogy behányja magába az ebédet, vacsorát. Zordan evett, idegeskedett, egy szót se szólt. Nem is merte volna õt ilyen csip-csup ügyekkel háborgatni. Ha megkérdezte tõle, hogy hová megy, honnan jön, csak ennyit mormogott: Minisztérium. Olyan rejtélyesen, mintha ezt mondaná: Misztérium.
Valóban, az urának ez volt a titokzatosság, a közélet, a politika nagy távlata, és ami kívül esett, oly potomság, hogy nem is érdemes vele foglalkozni.
A minisztérium ódon, sárga épülete meghitt zajjal zsongott. Valahányszor átlépte küszöbét, édes bizsergés csiklandozta, s már a lépcsõn feltûnt arcán az a kenetes, önérzetes mosoly, mely azt jelentette, hogy itt ugyan minden a közé, de tulajdonképpen csak az övé, és õ itthon van, sokkal inkább, mint lakásában. Ismét köszönt a portás. Jól fésült titkárja az elõszobában fogadta, már osztályozta, megrostálta látogatóit, akiket még egy gondos selejtezés után engedett színe elé. Ezeket Vizy leültette, s rendszerint bocsánatot kért, hogy nem mindjárt lehet rendelkezésükre. Panaszkodott a sok dolog miatt. Kedvenc szavajárása volt, hogy meghalni sem ér rá. Nyomogatta az íróasztalon álló csengettyû-billentyûzetet, mint egy zongoramûvész. Hivatalosan beszélt a vidékkel, behívatta referensét, ettõl elkért egy aktát, fejcsóválva olvasta, vitatkozott vele, barátian de fölényesen, hogy hatalmát az idegenek elõtt is éreztesse. Aztán vendégei felé fordulva megkérdezte, nem parancsolnak-e egy szivart. Az igenlõ válaszra kulcsait elõkotorászta hátsó zsebébõl, kinyitott egy asztalfiókot, nem sietve, hogy késleltesse a beteljesülés pillanatát, majd a doboz aranyozott fedõlapját félrehajtva eléjük tárta a szalagos szivarokat, melyek a reprezentációs szivarokhoz tartozván karrierjét voltak hivatva elõmozdítani. Amíg tûzzel szolgált, lelkében elintézte, hogy eggyel kevesebb szivarja van, s az aranyozott fedõlapot visszahajtva a dobozt ismét elzárta.
Szerette ezt a szertartásosságot, és szerette a hivatal szellemét is. Dél felé kongott a harang, hirdetve, hogy megérkezett a Miniszter. Az épület szinte templommá változott. Még a komoly állami fák is ünnepibben álltak az udvaron csinos vasrostélyaikban. Láttad, kérlek, a Kegyelmest? Jókedvében van ma? Pénzt akarok kunyerálni annak a szerencsétlen iparkamarának. Szervusz, kegyelmes uram, szervusz, méltóságos uram, a legalázatosabb szolgád vagyok. Barátai vették körül, akik elõbújtak a bécsi ellenforradalmi tanyákról, vidéki birtokaikról, mind úriemberek testben és lélekben, mind kimosdottan és szagosan, az eau de Cologne és a purzsicsán-dohány illatát lehelve. Ölelgették, veregették a vállát, ünnepelték, mert valamit hallottak, hogy elcipelték a parlamentbe. Õk is panaszkodtak, hogy mennyit szenvedtek, hogy mit raboltak tõlük azok a gonosztevõk. De mégis éltek és együtt voltak, tegezõdtek fiatalok az öregekkel, a második fizetési osztály a nyolcadikkal, mint egy nagy család gyermekei. Valami bájos, atyafiságos érzésben olvadt föl itt mindenki, folyton szolgálatra készen, a hivatalban és hivatalon kívül, megadva a titulust és respektust mindenkinek, katonai fegyelemmel és bizonyos önfegyelemmel is, abban a tudatban, hogy minden kölcsönbe megy, s késõbb a ranglétrán bárki eljuthat a legmagasabb fokig. Ez volt az õ világa, több mint az otthona: a mindene.
Vizy kitûnõ hivatalnok volt, szorgalmas, lelkiismeretes is. Ezt a fölebbvalói és alárendeltjei egyaránt elismerték. Még a szociális érzés se hiányzott belõle. Ha ügyes-bajos emberek fordultak hozzá, tüstént írta az utalványt valamely szervhez. Olykor maga is áldozott - a módjához mérten - egy árvaház, egy szanatórium fölállítására. Nem tûrte azonban, hogy egyénileg zaklassák, mert akkor mire valók a hivatalos intézmények. Azzal sem lehetett vádolni, hogy visszaéléseket követett volna el. Közpénzekbõl egy fillér se sikkadt el a kezén. De bolondja és balekja lévén a szívességtevésnek, abban a reményben, hogy szívességét viszonozzák, régi ismerõseinek, iparosoknak, kereskedõknek megrendeléseket, különbözõ engedélyeket eszközölt ki, akik ezt azzal hálálták meg, hogy nem hagyták fizetni, mikor üzletükben vásárolt. Ezen õ minden alkalommal megütközött, helytelenítette is, de fájt volna, ha a várt meglepetés elmarad. Nevenapján, a régi híres Kornél-napokon a különbözõ iparágak, kereskedelmi cégek kisebb-nagyobb ajándékokkal kedveskedtek. Húst küldtek, tortát, likõrt, úgyhogy bõségesen kitelt a vendégséges asztal. Egy-egy gyûrût, egy-egy ezüstórát is kapott, melyet puritánságára való tekintettel nem használt, csak az üvegszekrénybe zárta, s bús pillanataiban nézegette. Ezek az ajándékok közel sem értek föl a nekik tett szívességekkel, de jól estek, növelték önérzetét, bizonyos fakó költészetet árasztottak életére.
Most is ezeket a barátságokat ápolgatta, ezeket az érdekszálakat bogozgatta a Polgári Kaszinóban, a bizottsági üléseken, a pártvacsorákon, éjjel-nappal. E mozgalmas idõkben akart ugrani egyet azon a ranglétrán, melynek legmagasabb fokán már tíz éve megtorpant.
Egy este vacsorára volt hivatalos az államtitkárjához. Vizy ilyenkor nyájas szalon-emberré vedlett. Még feleségével is elbeszélgetett. Ezt az alkalmat használta föl Vizyné, hogy beavassa õt. Mielõtt elmentek, a házmesterlakásba csalta.
Vizy már másképp tárgyalt.
Nem ismervén az ügy ezer ágát-bogát, oly fölényesen léphetett föl, mintha a minisztériumban egy elintézetlen aktát sürgetne valamelyik hanyag fogalmazójától. Felesége büszkén tekintett rá. Mégiscsak más az, ha egy férfi beszél.
Csak ennyi volt az egész:
- Mi van azzal a cseléddel?
- Nekem megígérte, méltóságos uram.
- Ha megígérte, akkor jöjjön, és teljesítse kötelességét.
- Jönne az, de eddig az úr nem akarta engedni.
- Hogyhogy? Fölmondott a cselédje? És elfogadta? Akkor ehhez nincs joga. A törvény világosan meghatározza a gazda és cseléd közti jogviszonyt. Ezt föltétlenül respektálni tartozik.
- Igen - szólt Ficsor áhítatosan a latin szó hallatára.
- Szóval: velünk ne bolondozzék. Ha nem áll be a helyébe, rendõrökkel hozatom ide. Megmondhatja. Rendõrökkel.
Ficsornak és feleségének csak ez kellett. Úgy álltak, mint a villámsújtottak, egymásra meredve: a börtön árnya húzódott végig lakásukon, kiterjesztették kezüket, mintha tiltakoznának a vád ellen, hogy õk valamit is elmulasztottak volna, de úgy is, mintha védekeznének a rájuk szakadó csapás ellen.
Vizy befejezte mondókáját. Szégyellte, hogy ebben a csirkepörben ennyire latbavetette presztizsét. Tekintetét körüljártatta a pincelakásban.
A konyhán másfél méterre fölhúzódott a talajnyirok, tenyérnyi fekete rózsákkal cifrázva a falakat. Penészszag csavargott - áporodott, nedves -, mellyel elvegyült a tûzhelyen piruló vöröshagyma bûze. Az ablak oly alacsony, hogy az utcai járókelõknek csak a térdüket látni. Itt várakozott õ, amikor feleségét a parlamentbe vitték, s Ficsort leste, hosszú, hosszú órákig azon az alacsony dagasztószéken, melyet most megfújtak neki, hogy leüljön, csak egy pillanatkára, hogy el ne vigye álmukat. De õ nem ült le. Piszkosnak találta. Attól félt, hogy beszennyezi szalonkabátját.
Különben is úgy emlékezett, hogy akkor a konyha berendezése valamivel csinosabb volt. És akkor szinte meg is áhította azt a csöndet, azt a bibliai igénytelenséget. Egy dívány állt akkor valahol, melyre szeretett volna leheveredni. Ez lenne az, ez a süppedt, kiérdemült dívány, amelybõl csombókokban lóg ki a tengerifû? Egy csempe bögre éktelenkedett egyik sarkában meg egy piaci szatyor abból a mályvaszín bársonyból, mely valaha a MÁV elsõosztályos fülkeüléseit borította, de a forradalom után feltûnt itt-ott, a proletáranyák még bugyogót is varrtak belõle növendék gyermekeiknek. Elámult e kopárság láttán. Zsebkendõjét orrához tartotta. Ideges pillantással sürgette feleségét.
Az még egyre tárgyalt, kóvályogva, asszonyi tervtelenséggel:
- Tehát beszéljen vele, kedves Ficsor, és mondja meg neki, hogy határozza el végre magát. Nézze: talán ígérjen rá a bérére.
- Kell is annak bér. Nem törõdik az a pénzzel.
- Nem? - villant meg Vizyné szeme. - Hát mivel törõdik? Talán szeretõket tart?
- Az? - és Ficsor megfeledkezve a köteles tiszteletrõl, könyökével oldalba bökte vastag feleségét, s röhögött. - Hallod? Az Anna szeretõket tart.
Ficsorné fölhúzta ajkát, kivillantotta sárga lófogait, úgy vihogott azon, hogy az Anna, mármint az Anna szeretõket tart.
Vizyné kíváncsi lett:
- Talán a gyomrát szereti?
- Annyit eszik az, mint egy madár.
- De hát akkor mit szeret?
- A munkát, méltóságos asszonyom - mondta Ficsor -, a munkát.
- Olyan lány az - mondta a házmesterné -, hogy meg kellene aranyozni a kezét - és mosolygott, mint aki határozottan lát valakit.
Vizyné maga sem tudta, hogy e két kijelentés közül melyik hatott rá mélyebben: a házmester velõs, minden szólam nélkül való biztatása, vagy a házmesterné szinte költõien egyszerû beállítása. Mind a kettõ általánosság volt. De néha az általánosságban van a legtöbb tartalom, mert nem köti meg képzeletünket, s szabadjára hagyja csapongani.
Katica még ott volt nála, de már csak félig. Hagyta, hadd csináljon, amit akar. Lakását se rakatta vele rendbe. Majdnem örömmel szemlélte, hogy gyülemlik napról napra a por, piszok. Amint Katica ásítva és álmosan eltehénkedett a konyhában, a másikat látta helyette, mellette és mögötte, aki majd mindent helyrepótol, és fürgén, csodálatosan mozog, mint egy tündér. Majd õ, aki csak a munkát szereti, a munkát. És egyes nehezebb munkákat egyenesen félrerakott számára, mint holmi becses ajándékot egy kedvesünknek, akit különösen ki akarunk tüntetni. Mindent tõle várt. Mikor lehunyta szemét, megjelent az, akirõl csak azt tudta, hogy meg kellene aranyozni a kezét, az aranykezû cseléd, ez az aranykéz pedig, mely mintegy tömör, sárga aranyból volt, meg-megcsillant a homályban, s vezette õt, tovább-tovább.
Csakhogy történt valami.
A románok átköltözködtek közvetlen közelükbe, a Krisztinába. Akikre elsõ hetekben ájult meglepetéssel tekintett, úgy jártak háza elõtt, mintha ott születtek volna. Annyira megszokta õket, hogy rájuk se nézett. Vasárnaponként a karcsú, fekete tisztek befûzve, a parfümtõl büdösen sétálgattak a Bástya-sétányon egy orfeumcsillag társaságában, kirándultak az Istenhegyre, a füvön uzsonnáztak alkalmi babájukkal, kodakjaikkal lefotografálták õket. A Philadelphia-kávéházban magyar nótákat húzattak fülükbe, melyeket valaha, erdélyi diákkorukban, mikor szerelmesek voltak, maguk is vágyakozva daloltak.
A legénység a Vérmezõn ütött szekértábort. Este a kondérokban vacsorát fõztek, tábortüzek gyulladtak, s a budai szolgálók, akik már régen nem láttak igazi katonákat, csak afféle zöldkáderes lógósokat meg vörös hektikásokat, körülállták õket. Katica Lajosát elcsípte a rendõrség, mint rovottmúltú betörõt. A lány fogott magának egy románt, egy alig húszéves havasalföldi pásztort. A vassisakos vitéz még soha életében nem látott ily szép nõt. Derekát átölelve, kezét kezébe téve sétálgatott vele a Vérmezõ körül, bámulta pirosra festett száját, angyalszõke haját. Jelekkel esküdözött, hogy feleségül veszi, csak jöjjön vele Romániába. Mindennap virágcsokorral várta a kapu elõtt. Gyakran bement a lépcsõházba is.
Ezen mindenki fölháborodott. Etel többé nem állt szóba Katicával, ezzel a hazaárulóval, Stefi pedig azt híresztelte, hogy Katica román kém.
Vizyné csapkodta a kezét, hogy micsoda botrány, micsoda szégyen a házára, de intézkedni nem mert. Félt a megszálló sereg bosszújától. Druma ajánlott levelére sem érkezett válasz. A helyzet tûrhetetlenné vált.
Kezébe vette a napernyõt, s egyes-egyedül elindult.
Poros, szürke alkonyat volt, mely a nyár derekán az õszre emlékeztetett, amikor majd korán sötétedik, s a kéményeken besivalkodik a vihar. Botladozott a hepehupás tabáni lankán. Az ismert Krisztina a cirkáló járõröktõl idegennek, egy különös gyarmatnak tetszett.
Tudta, hogy a ház körülbelül hol lehet. A házmester beszélgetésük során többször elmagyarázta, hogy egy bába is ott lakik, Karvaly Erzsébet, künn van a cégére - kisbaba, akit kádban fürösztenek -, s a házba gerendás kapualjon lehet bejutni, Bartosék üvegajtaja az udvarra nyílik, a falon Szent Flórián képe, alatta egy piros mécs.
Az Árok utcában csupa földbe süppedt, düledék viskó van, egyik olyan, mint a másik. Ezek között eltévedt. Egy roskatag vityilló elõtt üldögélt valami félhülye nénike, az nehezen megértette, hogy mit keres, s fölvilágosította, hogy valamivel följebb ment, vissza kell fordulnia. Sietett, mint aki valami tilosat mûvel. Az emberek bizalmatlanul figyelték. Félni kezdett. Egy gyöpös dombra érve megpillantotta Karvaly Erzsébet cégérét, a fürdõ csecsemõvel, s a kapualjba lopakodott. A Szent Flórián-kép, a lobbadozó, piros mécs a falon, biztatóan intett feléje.
Az volt a terve, hogy kihívatja, beszél vele, elcsalja, ha lehet, azonnal, de mindenesetre meg akar gyõzõdni, hogy milyen.
Kis táskájában kotorászott, pénzt vett ki, hogy valakivel beizenjen érte. De az Árok utcában lélek se járt. A szûk, piszkos udvar - fölötte az ónszín égbolttal - elhagyatott volt.
Belülrõl hangokat hallott, nõhangokat és gyermekhangokat, tétován. A szél egy ablakot csapott be. Falhoz lapulva várt.
Az a bizonyos üvegajtó egyszerre kitárult, s az udvarba szaladt egy mezítlábos fiúcska, a Bandika, utána egy nõ.
Vizyné szíve megdobbant.
A nõ körülbelül olyan magas volt, mint õ, de izmos, tagbaszakadt, arcbõre sárgásbarna, nagy, kócos haja és sûrû szemöldöke szénfekete. Valami színehagyott, bordó ruha lógott róla. Rohant a fiúcska után, aki a kerekeskút kávája körül csintalankodott, elkapta a fiúcska kezét, megfenyítette, aztán szeretettel karjára kapta, többször megcsókolta. Úgy vitte be a lakásba.
Pár perc múlva megint kijött egy bádoglavórral. Vizet húzott a kútnál, teleöntötte a lavórt, s amint befelé indult, oldalt pillantott.
Tekinteteik ekkor találkoztak.
Vizyné a napernyõjét kissé fölemelve intett neki. Aztán a bal kezével is intett. A nõ ezt nem vette észre, talán nem is értette, ismét besietett. Nem mutatkozott többé.
Már sötétedett. Késõbb egy férfi lépett be a kapun, nyilván a szemlész, aki csak bámult, hogy mit keres itt egy úriasszony.
Jónak látta kereket oldani.
Nem egészen úgy sikerült, ahogy tervezte. Mégsem bánta meg a kalandot, mert most tulajdonképpen szemével látta, hogy erõs, iparkodó, derék lány. Fõképp az tetszett, hogy oly nyájas volt ahhoz a gyerekhez. Aztán legalább szilárd anyagja lett képzelõdésének.
Otthon eldicsekedett Ficsornak:
- Láttam.
- Hogy tetszik, méltóságos asszony?
- Hát, nem rosszképû.
- Áldott teremtés az. Majd meg tetszik gyõzõdni.
- De mikor?
- A napokban. Most már találtunk a helyébe egy lányt. Ma mondták, hogy elengedik. Ne tessék nyugtalankodni.
Etel és Stefi, mikor a második emeleti folyosó két szemben lévõ ajtajában ülve kavargatták a tortának való cukros tojáspépet, errõl társalogtak:
- Annának hívják.
- Igazán?
Drumáné terjesztette a hírt, aki minden pletykát kiszimatolt.
Ez a sótalan-ízetlen, tüneményesen mûveletlen kis asszonyka a háborúban közönséges ápolónõ volt, akkor vétette el magát azzal a gyönyörû urával, amikor az fejlövéssel feküdt a marosvásárhelyi hadikórházban. Alattomosan settenkedett a lépcsõházban, egy egérke módjára. Cincogva beszélt.
Egyszer Vizyné háta mögé került, s rátört a maga tapintatlanul-bizalmaskodó modorával.
- Hallottuk, hallottuk. Mit fizetsz neki?
Moviszterné is tõle tudta meg.
A szép doktorné rózsás kalapjában fõpróbára ment, amelyre szabadjegyet kapott valami színész-ismerõsétõl. Megint egy új irodalmi siheder kísérte. Vizynét a Kígyó téren pillantotta meg, megállította, erre terelte a szót.
- Ne mondd, édesem. Tehát még helybe se állt? Azt beszélték, hogy már tegnap beszegõdött.
Vizyné rázta a fejét.
És amint múltak a napok, Anna jótékony alakja csak ködkép gyanánt remegett elõtte, egyre messzebb és messzebb. Sokszor már azt hitte, hogy ábránd az egész, s az, akit látott, voltaképp nincs is.
 
ANNA
Augusztus 14-ike volt: csodálatos nyári nap. Forró és fényes.
Vizy már átugrott a Polgári Kaszinóba feketézni. Felesége egyedül merengett a rizsfelfújt romjai elõtt.
Amint félretolta tányérját, meglepõdve vette észre, hogy a tányér alatt néhány rizsszem bújt meg.
Villája hegyével megolvasta. Hét szem rizs volt. Megolvasta többször. Mindig hét szem volt.
Miként került oda? Nem értette. Arra határozottan emlékezett, hogy nem õ szórta el, hiszen tányérját egész ebéd alatt nem mozdította el.
A szám gondolkozóba ejtette. Miért épp hét?
Minden jelent valamit. A legkisebb jelekkel is izennek nekünk, onnan túlról, kis jelekkel nagy dolgokat. Õ, aki a spiritiszta üléseken gyakran látta kislánya szellemét, s hallotta hangját, de hányszor, egészen tisztán, nem kételkedhetett ebben.
Nyelvére tette a három szem labdacsot, egy pohár nagyon vizes bort ivott rá, és azon tûnõdött, vajon mi lehet az a jó hír, melyet a hét rizsszem jelez, mikor halkan koppant az ajtó, s mielõtt válaszolhatott volna, hogy szabad, az ajtónyíláson bekandikált Ficsor feje.
- Szabad? Itt vagyunk, méltóságos asszonyom.
- Kicsoda?
- Az Anna. Bejöhetünk?
- Azonnal. Várjon.
A fej visszahúzódott, az ajtó becsukódott.
Vizyné megkapaszkodott az asztal sarkába, az események véletlen, gyors torlódásától majdnem elszédült.
Ezen a napon mezítláb volt, papucsban, abban a régi, lila pongyolájában, melyben a kommün idején szokott kijárni az utcára, hogy proletárasszonynak tekintsék.
Szekrénye elõtt magára kapta fehér pongyoláját, pezsgõszín harisnyáját, barna félcipõjét. Ruhatárából gyorsan szedegette ezeket, mint színésznõ, akinek nemsokára jelenése lesz. Még a tükörben is megnézte magát. Arca fáradt volt, törõdött. Mosolygott a tükörképre, mosolyát erõltetettnek vélte, kissé elkomolyodott, megkereste a két kifejezés között a középutat. Bõrét könnyedén érintette a rizsporos pamaccsal. Az utolsó pillanatban fölcsatolta aranykarperecét.
Lábujjhegyen suhant vissza az ebédlõbe.
A díványon az ura otthoni kabátja hevert kifordított ujjal.
Ezt összehajtogatta. Ezenkívül is bántotta egy és más: hogy az abrosz csak háromnegyedrészt takarja az asztalt, hogy a zsíros tányérok még ott maradtak a középen a rizsfelfújt mellett, meg hogy a porcukorszelencén a legyek dõzsöltek. Szeretett volna egy kis rendet teremteni. De erre már nem maradt idõ. Attól tartott, hogyha sokáig késlekedik, Katica lebeszéli.
Csak az abrosz csücskét ráncigálta lejjebb, csak bedugaszolta a borosüveget az alumíniummal futtatott parafadugóval, s leült elõbbi helyére, az ajtóval szemben, felkönyökölt, mintha már régóta ülne itt és gondolkoznék arról, amirõl az úriasszonyok ebéd után általában gondolkozni szoktak.
Fojtott hangon szólt:
- Lehet.
Ficsor lépett be.
Utána - két másodpercig, három másodpercig, négy másodpercig - senki.
- Nos? - mondta, s már azt hitte, hogy ismét becsapták.
- Itt van - nyugtatta a házmester -, itt van.
És ekkor belépett a lány is.
Az nyílegyenesen hozzásietett, lekuporodott, kezet csókolt, oly természetesen és gyakorlattal, mintha évek óta ismerte volna.
Vizyné nem mindjárt vonta vissza kezét: általában szerette, ha kezet csókolnak neki, élvezte bõrén a nedves, emberi szájakat.
Ficsor valami utasítást adott a lánynak, de hogy mit, azt Vizyné már nem hallotta.
Nem hallotta, nem hallhatta, mert a vér erõs lökéssel fejébe tódult, két füle körül zúgott, s egész lelkével a lányt figyelte, aki közben visszament az ajtó mellé, és megállt, kezében a tiszta zsebkendõbe bugyolált cselédkönyvvel, hajadonfõtt, szemét a földre sütve.
Vizyné lorgnonját rászögezte: az arcán csalódás, meghökkenés, ámulat tükrözõdött.
- Ez az? - szólt rámutatva.
- Ez, méltóságos asszonyom - erõsítette Ficsor, nem értvén a kérdést. - Az Anna, az Anna. Talán nem megfelelõ? - és fejét oldalt billentve a méltósága felé sandított.
- De - válaszolta Vizyné, még tétován, még mindig álmélkodva. - Szóval ez az...
Nem, mégsem volt az.
Legalább õ az Árok utcában, akkor estefelé más valakit látott. Az a nõ, aki a fiúcska után szaladt, magasabb volt ennél, sokkal magasabb, sokkal izmosabb, az arca sárgásbarna s a haja fekete, a szemöldöke is fekete, szénfekete. Erre határozottan emlékezett.
Egyszerû félreértésrõl lehetett szó. Bizonyára összetévesztette valakivel, talán Bartos sógornõjével, akirõl egyszer-másszor hallott is Ficsortól.
De bár ezt nyomban tisztázta magában, percekig tartott, míg azt a bordóruhás nõt, akit gondolatban már fölfogadott, elszállásolt, lefektetett a Katica ágyába, akivel képzeletben már kitakaríttatta valamennyi szobáját, akit már magáénak tudott, megfosztotta azoktól az erényektõl, amelyekkel földíszítette: most tehát le kellett tépni érdemrendjeit, átnyújtani annak, akit illet, ennek a még teljesen idegen, félszeg leányzónak, aki látható lámpalázban szorongott elõtte.
Vizyné arcáról már eltûnt a csalódás és ámulat. Mindez valami kellemes derengéssé enyhült. Még egyre mustrálgatta. Ez nem is látszott parasztlánynak. Nem volt olyan tenyeres-talpas, pirospozsgás, mint a Varga Örzsi. Inkább nyúlánk és törékeny, az arca tojásdad, csontjai finomak, arányosak. Üde pepita ruhácskát viselt, mely alatt puhán, öntudatlanul aludt a gyermekmelle, játékosan, mint két kis gumilabda. Egész lényében pedig volt valami, amit nem tudott kifejezni, valami, ami vonzotta, ami egy kicsit vissza is rezzentette, de rendkívül érdekelte.
Letette lorgnonját.
És amikor már nem is vizsgálta, csak hatni engedte magára, amit tapasztalt, egyszerre érezte, hogy ez az, akit évekig keresett mindhiába. Belsõ sugallatot hallott, mint élete döntõ fordulataikor, azt a gyámolító, biztató hangot, mely annyiszor szólamlott meg benne, valami parancsfélét, hogy ne sokat okoskodjék, hanem fogadja föl, tartsa meg, s vágy fogta el, hogy azonnal itt marassza, hogy birtokolja, és karját máris kinyújtotta feléje, mintha meg akarná ragadni, hogy többé sohase engedje el.
- A könyvet parancsolja? - kérdezte Ficsor.
- Igen - mondta Vizyné, aki uralkodván magán félreértett mozdulatát szerencsésen átjátszotta egy alsóbb síkba. - Nézzük a könyvét.
Szemöldökét magasba vonta.
- Édes? - szólt. - Édes?
- Úgy hívják. Édes Annának.
Vizyné félhangosan olvasta a cselédkönyvet.
Édes Anna született Balatonfõkajár községben, enyingi járásban, Veszprém (megyében, kerületben stb.) Magyar (országban).
Személyleírás:
Születési év: 1900 (kilencszáz).
Vallása: r. k.
Termete: közép.
Arca: kerek.
Szeme: kék.
Szemöldöke: szõke.
Orra: rendes.
Szája: rendes.
Haja: szõke.
Fogai: épek.
Szakálla: nincs. 
Be van-e oltva: igen. 
Különös ismertetõjele: nincs. 
Sajátkezû aláírása: Édes Anna.
- Igen - mondta, és rejtélyesen mosolygott, talán azon, hogy Édes, és hogy szakálla nincs.
Most hol a könyvre, hol a lányra pillantva ellenõrizte a cselédkönyv hivatalos megállapítását, melyek bizony közel sem födték a leírhatatlan valóságot. Haja, nem dús haja, melyet csak úgy kenõcs nélkül, szárazon simított hátra domború homlokáról, nem volt szõke, hanem a gesztenyeszín és a szõke közötti árnyalatú, szöghaj. Orra se “rendes”, hanem határozottan érdekes, a lélegzõ cimpáival, majdnem különös és pikáns. Termete valamivel magasabb a közepesnél, de gyönge, elmaradott, talán csöppet fiús is még. Szája vérszegény és cserepes, s keze a rendes cselédkéz: durva. Körme kurta és csempe.
- Hány éves?
- Tizenkilenc - válaszolta mindig Ficsor. - Ugye, annyi vagy, Anna?
- Mért nem beszél, fiam? - fordult hozzá Vizyné.
- Szégyenli magát. Nagyon szégyenlõs.
Vizyné még nem látta a szemét, ezért így szólt:
- És miért nem tekint a szemembe?
- Fél.
- Kitõl fél? Tõlem? Tõlem igazán nem kell félnie.
A lány fölrebbentette seprûs pilláit, de mielõtt az asszony megláthatta volna, lecsukta.
Vizyné tanulmányozta aláírását, szálkás szarkalábbetûit - melyeket hosszan és gondosan rajzolhatott oda egy rendõrségi szoba asztalára görnyedve - és elõzõ gazdáinak minõsítését.
Eddig csak két helyen szolgált: 1916-ban, mikor fölkerült Budapestre, Wild raktárnoknál, aztán Bartos szemlésznél. Mind a két helyen majdnem másfél évig.
- Mi volt?
- Dajka - felelgetett Ficsor.
- Szóval: gyereklány - javította ki Vizyné.
- A bizonyítvány megjárta.
Gazdáik elismerték, hogy “hûséges”, erkölcsi magaviselete “kifogástalan” és “egészségesen távozott”. Wildné azonban a többi polgár tájékoztatására lelkiismeretesen beírta, hogy “munkájában nem mindig megbízható”, és ezt is: “még nem eléggé ügyes”.
- Még nem eléggé ügyes - olvasta Vizyné. - Persze, persze.
- Majd belejön.
- Hisz ez nem is olyan fontos. Fõ, hogy iparkodjék.
- Szorgalmasnak szorgalmas.
- Fõzni tud?
- Valamit - szerénykedett helyette Ficsor.
- Valamit. Jobb szeretem, ha azt mondja, hogy semmit. Ismerem ezt. Mindegyik így beszél, mikor beszegõdik. Aztán amikor kanalat vesznek a kezükbe, kiderül, hogy fogalmuk sincs. Emlékszik, Ficsor, a Mennyei Margitra? Az is azt mondta, hogy tud fõzni. És a Lidi is.
Ficsor mindkettõjükre emlékezett, és lesújtóan bólintott.
- No, majd én befogom. De takarít? Mos? Padlót vikszel?
- Hogyne - integetett a házmester.
- Eszerint - s ezt már igen gyorsan: - elvégez mindent, ami a ház körül elõadódik: bevásárol a piacon, szenet hord a pincébõl, üres idejében harisnyát stoppol, ruhát foltoz, satöbbi, satöbbi.
- Nem válogatós ez. Ugye, Anna?
- Az helyes is. Nálam dolgozni kell. Kisasszonyokra nincs szükség. Az én lakásomnak ragyognia kell.
Anna nem látta a beszélõt, mert folyton a padlóra meredt, pusztán a hangot hallotta, test nélkül, mint valami szózatot. Zavartan egyik lábáról a másikra állt.
Amikor ide belépett, a gyomra egyszerre fölémelyedett, olyan rosszullét fogta el, hogy azt hitte, azonnal összerogy. Valami kimondhatatlan büdösséget érzett, mint a patikában, éles, hideg szagot, mely egyre jobban facsarta az orrát, kavarta belét. Vizyné a zongorájában kámfort tartott, hogy a molyok ne rágcsálják a vattás hangkalapácsokat. Anna nem tudta, honnan származik ez az orvosságszag, csak azt tudta, hogy nem bírja ki, csak azt tudta, hogy már az elsõ pillanatban ki akart szaladni, és ha egészséges ösztönére hallgat, akkor köszönés és istenhozzád nélkül elrohan, menekül, le a lépcsõkön, az utcákon, s fut, meg sem áll hazáig, a kajári tarlóföldekig.
Nagybátyja azonban mellette volt, s õ moccanni sem mert.
Tekintetét mégis fölemelte annyira, hogy látta Vizyné cipõjét, harisnyáját, a falon az ingaórát, mely ébenfatokjában járt, s egyenletes ketyegéssel zsibbatag-úri csöndet szitált az ebédlõre. Már a szalonba is bepillantott olykor-olykor. Itt a tükörben képek színes gomolyaga forgott. Hosszú, alacsony hencser nyúlt el, torontáli piros szõnyeggel takarva, melyen a délután lobogó máglyát gyújtott. Ilyesmit sem Wildéknél, sem Bartoséknál nem látott. Káprázva, szédelegve nézegette ezt, mikor idõnként fölvetette szemét. Úgy tetszett, hogy elvarázsolt kastélyba került.
- Az a kérdés - szólalt meg Vizyné -, hogy van-e kedve a helyhez? Micsoda? - firtatta, mikor a lány ismét nem válaszolt.
Anna ekkor alig láthatólag - könnyedén és szomorúan - vállat vont.
Vizyné elõtt elsötétült a világ. A lázadás e csöndes cselédmozdulata, melyet annyira ismert, egy pillanat alatt porba döntötte reményét, mindazt, amit eddig oly fáradságosan épített. Elhatározta, hogy most szigorú lesz, kenyértörésre viszi a dolgot.
- Tessék? - kérdezte gúnyosan. - Nálam nem így szokás felelni. Ha nincs kedve, fiam, a helyhez, akkor itt a könyve - és a cselédkönyvet az asztalra ejtette, úgyhogy az csappant. - Mehet, Isten hírével.
- Nem úgy értette az Anna - mentegette Ficsor. - Ugye, Anna, nem úgy értetted?
- Hát hogy értette?
Csönd volt.
Vizyné és Ficsor várt a válaszra.
- Van - rebegte hangtalanul Anna, aki úgy értette, hogy neki mindegy, hiszen mindenütt csak dolgozni kell.
- Az más. Beszéljen értelmesen és tisztességesen. Ahogy úriházban szokás. Ha megbecsüli magát, itt jó dolga lesz.
- Itt jó dolgod lesz - sietett Ficsor a méltóságos asszony segítségére, hogy közös erõvel bírják elhatározásra.
- Csak mi ketten vagyunk. Én meg az uram. Gyermek nincs - s önkéntelenül a falon lévõ fotográfiára pillantott, és a szokott eszelõs mozdulatával végigsimította borostyánsárga haját, mintha nehéz volna a kontya, mintha szétrepedne alatta a koponyája. - Aztán nálam nem úgy van, mint másoknál. A kenyér szabad. Annyit ehet, amennyit akar. Hallottam, hogy a régi helyén csak rántottlevest reggelizett. Itt minden reggel kávét kap. Meleg kávét. Vasárnap tészta, hetente kétszer hús. Ha pedig jól viseli magát, hébe-hóba egy pár cipõt is ajándékozok. Vagy egy ruhát.
- Ruhát, Anna, ruhát - biztatta a házmester mosolyogva.
- És késõbb majd meglátjuk. Esetleg - mindig ez volt az utolsó ütõkártya - kitaníttatom varrni is.
- Hallod, Anna? Hallod? Varrni. A méltóságos asszony kitaníttat varrni is. Csak légy szorgalmas. Úriemberekhez kerülsz. Mert ez nem olyan ház. Ennek nincs párja - valami nagyot akart mondani - az egész Krisztinában.
- Mikor áll be?
- Mindjárt - mondta Ficsor.
Vizyné erre nem számított: csak holnapra várta.
- Elintéztem velük - dicsekedett a házmester -, mert amit én egyszer megígérek, méltóságos asszony...
- Hol a batyuja?
- Lenn, nálam.
- Hozza föl - utasította Ficsort.
Megvárta, míg kiér a házmester. Akkor a cselédhez lépett, oly közel, hogy arca az õ arcát súrolta.
Anna ijedten fölnyitotta nagy, bágyadt szemét.
Szeme kék volt, de nem csillogó, inkább tejeskék, violáskék, mint a Balaton vize, párás, nyári hajnalon.
Most látta elõször Vizynét: egy sápadt, nagyon magas, jéghideg nõ meredt eléje, aki - nem tudta miért - egy ismeretlen madárhoz hasonlított, szétborzolt, fényes dísztollakkal. Hátrált az ajtó felé.
Vizyné, hogy az elõbbi kis összezörrenést elsimítsa, s fõképp, hogy végre hallja a hangját is - mert eddig a lány csak egyetlen szót ejtett ki, azt hogy: van -, emberi nyomatékkal kérdezte:
- Mi az édesapja?
- Cseléd.
- Hol cseléd?
- Az uraságnál. Béres.
- Földmíves. És van valamije? Háza, földje, disznaja?
- Semmi.
- De búzát azt kap? Ah, maguk ma jobban élnek, mint mi. Az anyja?
- Nyanya - és itt elcsuklott a hangja.
- Mi az?
- Meghalt. Mostohám van - mondta elszoruló torokkal.
- Testvérei?
- Egy bátyám.
- Az is földmíves?
- Most jött haza.
- A háborúból?
- Nem. Francia fogságból - s vonogatta a vállát.
- Már megint. Ez nem illik. Mi igennel és nemmel felelünk. No, majd megtanulja.
Erre még volt idõ. Nem is idomította tovább, hanem áttért a lényegre.
Bizalmasan, valamivel halkabb hangon kérdezte, mint nõ a másik nõtõl:
- Van szeretõje?
Anna intett, hogy nincs.
Nem pirult el, de homlokát, a szép domború homlokát egyszerre elfutotta valami rózsaszín köd.
- Õszintén? Ne tagadja, mert úgyis rájövök. Ez a ház erkölcsös. Ide senkinek se szabad bejárni, se nappal, se éjszaka. A kulcsok különben is nálam. Ismerõse sincs?
- Nincs.
- Valakit csak ismer.
- A Ficsorékat – szünet. - Meg a Wildné nagyságos asszonyt - szünet. - Meg a Cifkánét, a Bartos úr ángyát.
- A sógornõjét? Azt az erõs, magas asszonyt, aki náluk lakik?
- Azt.
- Különben senkit?
- Senkit.
- Jobb is. Csak elrontják. Nem mondom, ha valakije jön. Az apja, vagy a bátyja. Akkor engedélyt kér, hogy találkozhassék velük. Különben minden második vasárnapja szabad. Délután háromtól hétig. De hétkor már itthon kell lennie.
Ficsor sovány batyucskát hozott föl, kockás kendõbe kötözve.
Vizyné - élve úrnõi jogával - kibontotta. Mindig batyuvizsgálás alkalmával gyõzõdött meg elõször, hogy lop-e majd az új cseléd.
Kevés holmit talált.
Néhány rongyos pamutzsebkendõ, melyen nincs monogram - tehát valószínûleg nem lopta -, egy már erõsen viselt, kék kartonruha, pár fejrevaló kendõ, egy uraságoktól levetett férficipõ, melyet valahonnan ajándékba kaphatott, egy kerek reklám-kézitükör, a cég jelzésével, egy vasfésû, még tele gubancos hajával.
Aztán egy horpadt, sárgapléh gyermektrombita, melyrõl piros bojt lóg.
Ezt kezébe vette, nézegette. Nem tudta elképzelni, hogy mire használhatja a trombitát a cseléd.
Katica nyitott be, magasra emelt fõvel, egy megsértett hercegnõ fölényes mosolyával, hogy a déli asztalt leszedje. Vizyné már nem engedte hozzányúlni. Kiküldte, és maga is utánament.
Távollétét Ficsor arra használta föl, hogy színvallásra bírja unokahúgát.
- No?
Anna hallgatott.
- Jó hely - mondta a házmester. - Príma hely. Gazdagok. Az övék a ház. Ez az egész ház. Az úr tanácsos. Méltóságosok.
Többet nem beszéltek.
A szegény emberek kedélytelen atyafisága fûzte õket egybe, kiknek a vérségi kapcsolat vajmi keveset jelent, mert nincsenek kedves, közös emlékeik, csak egymás mellett élnek, folyton dolgozva, önmagukba zárva, egymásnak áthatolhatatlanul, nagy távolságban.
Vizyné Katicát úgy akarta kilopni innen, mint a közkórházakból a kolerás halottat, hogy meg ne fertõzze a még egészségest.
Eléje lökte bérét, s azt mondta, hogy azonnal szedje batyuját.
Amíg csomagolt, a körmére nézett, hogy nem visz-e el valamit.
Katicának sem volt vastagabb batyuja, mint Annának, de önérzete az volt. Mielõtt elindult volna, gavalléros mozdulattal visszaadta a kötött lélekmelegítõt, melyet ajándékba kapott.
Õ is fertõzöttnek érezte mindazt, ami erre a házra emlékeztetné, ahol ennyire megsértették.
Az asszony elfogadta a lélekmelegítõt, aztán sarkára csapta az ajtót.
Visszajövet már egészen más hangon beszélt Annához, azon a hangon, melyen majd mindig beszél hozzá:
- Jöjjön, Anna, átadom a lakást. Szobáról szobára vezette.
- Ez itt a dolgozó. A könyveket naponta letörölgeti, de az íróasztalról semmit sem mozdít el, az úr finnyás a holmijára. Értette? Erre is roppant vigyázzon.
Egy kitömött bagoly bámult a lányra, sárga üvegszemmel.
Anna pár lépésnyi távolságból követte Vizynét és Ficsort, lógázva batyuját.
- Az ebédlõt már látta. Ez a szennyesláda. Az a szekrény természetesen majd kikerül innen.
A szalonban így szólt:
- No, erre is ráfér a takarítás. Majd kirakjuk. A zongorát valamivel elõbbre húzzuk. Lesz dolog, annyi bizonyos.
Anna a piros szõnyeggel takart hencser mellett állott, úgy rátapadt a zongorából kiáradó kámforszag, hogy halottfehér lett. Vizyné és Ficsor már a hálóban volt. Csak azt hallotta, amint az asszony sürgette:
- Miért nem jön? Furcsa lány - szólt oda Ficsorhoz. - Eleinte bizony nehéz lesz vele.
A hálóból kis futórózsákkal mintázott sárga tapétaajtó nyílt a sötét, nyirkos fürdõszobába, ahol búsan locsogtak az elrontott csapok.
- Oltsa el a villanyt - parancsolt Annának. - Ugorjon, fiam. Egy-kettõ. Ha valahonnan kimegy, mindig oltsa el. Nem szabad pocsékolni ebben a drága világban. És az ajtót is csukja be maga után. Egy fáradság. Léghuzam van.
A konyhába értek.
Már oly üres volt, oly elhagyatott, mintha sohasem lakott volna benne az a bizonyos Katica.
- Ez itt a maga... - kezdte Vizyné, de nem talált rá szót. - Nem nagy. De hát mindnyájan megvoltak benne. Ne oda - kiáltott, mikor Anna az asztalra tette batyuját. - A földre. Be ne poloskázza a lakásomat. A feje tiszta? Holnap majd megfürdik.
A kamrát mutatta.
- Ez zárva van. Minden reggel kiadom a lisztet, zsírt, cukrot. Semminek sem szabad hiányozni - figyelmeztette.
Ficsor elköszönt. Vizynének csak az ajtónál jutott eszébe:
- Igaz is, a bére?
- Ugyan, méltóságos asszony - tiltakozott a házmester szinte fölháborodva. - Azt ad majd neki, amit megérdemel. Elõbb meg tetszik látni.
- Jó. Majd meglátom.
Elõször is behívta az ebédlõbe. Felügyelete mellett leszedette vele a déli asztalt. Tanította-oktatta, hogy vigye ki a tányérokat, hogy mosogasson, hogy rakja el a késeket, villákat a pohárszékbe.
Este vacsorára terített. Megint az asztalra rakták a tányérokat, késeket, villákat, melyeket délután leszedtek. Egy fehér cipót tettek oda, mert õk már fehér cipót ettek.
Miután a hálóban együtt megágyaztak, Vizyné átnyújtott neki egy szegetlen kukoricakenyeret.
- Ez a maga kenyere, s itt a vacsorája is - egy darab sajt volt. - És ez a ciha - egy vöröscsíkos vánkoshéjat nyomott kezébe. - Húzza majd át a párnáját. Vacsorázzék, aztán lefekhet.
Elbocsátotta.
- Kezét csókolom.
- Hagyja - szólt Vizyné, de a lány ismét megcsókolta a kezét.
 
ÚJ SEPRÕ JÓL SEPER?
Anna nézelõdött az idegen konyhában.
Vacsorázni, aztán lefeküdni.
Egy darab kenyeret szelt. De beléje se bírt harapni. A kenyérnek - és a sajtnak is - olyan szaga volt, mint benn a lakásnak.
Bajmolódva szétbontotta a tábori ágyat, melynek szerkezetét még nem ismerte, áthúzta egyetlen párnáját, beburkolózott abba a húzatlan paplanba, melybe tegnap még Katica takarózott, s miután elfújta a gyertyát, lefeküdt.
- “Énistenem - jóistenem - lecsukódik - máraszemem - deatied - nyitvaatyám...”
Bandika is ezt imádkozta, Pistike is, meg a Wild raktárnok fia is, a Gyuri. Mindegyiket õ tanította rá.
- “Amígalszom - vigyázzreám - vigyázzkedves - szüleimre - vigyázzminden - jóltevõmre...”
Bandikának, aki az ágya mellett hált egy díványon, utána el kellett mesélni a madaras bicskát is.
Ez a bicska olyan bicska volt, hogy mihelyt kinyitották pengéjét, nyomban madarak röppentek ki belõle, sok-sok kis, tarka madár. Ezzel aludt el a gyerek, s reggel fölébredvén kacagva újságolta el, hogy a madaras bicskával álmodott.
Anna elmondotta a gyermekimát. E rímes szavak, melyeket még ma sem értett egészen, enyhe bódulatot keltettek benne. De nem álmosodott el. Tegnap pedig sokáig maradt fönn Bartosékkal.
Hány óra is lehetett már?
Itt épp megfordítva feküdt, a falnál, az ablakkal szemben, magasan. Emeleten még sohasem aludt.
Egy bérház irdatlan tûzfalát látta.
Tüzes négyszögek gyulladoztak, el-elsötétedtek. A lakók, amint odaát bementek e ház mellékhelyiségeibe - kamrákba, árnyékszékekbe - fölcsavarták és eloltották a villanyt.
Valahol zongoráztak.
Egy nõ gyönyörûen énekelt hozzá. Mindig újra és újra kezdte. Zengettek az ablakok, a falak, az egész ház lebegett, hömpölygött a muzsika hullámain. Sokszor úgy tetszett, hogy alatta, közvetlen az ágya alatt búg valami. Késõbb rájött, hogy fönn zongoráznak, a feje fölött.
Aztán ének, zongoraszó elnémult.
Csönd vette körül, feketeség. Már a tûzfalon se izzottak az ablakok fényes négyszögei. Amikor kissé elzsibbadt, elvesztette tájékozódóképességét. A régi díványt kereste, de csak a falat találta maga körül, csak az üres éjszakát kaparászta, azt hitte, hogy a konyha megfordult, és mindjárt valami szakadékba zuhan.
Fönn, fönn magasan, a tûzfal tetején még égett egy lángocska. Az nem lobbant ki, vele együtt virrasztott.
Eleinte azt gondolta, hogy valami csillag. Csak egy lámpa volt, közönséges olajlámpa. Mégis fényesebb volt, mint a csillag.
Minden lámpa fényesebb, mint a csillag.
Éjfél után kulcs csikordult az elõszoba zárában. Vizy jött haza, ki a románoktól már éjszakai igazolványt is kapott. Suttogva beszélgetett feleségével.
Kevéssel rá a konyhába benyitott valaki. Mezítláb, hosszú fehér ingben, mint egy kísértet, odalépett az ágyához az asszonya, nézte, hogy alszik-e már. Egynegyed óra múlva újra megjelent ez az alak. Anna akkor már nem látta, mert fejét a párnájába fúrva aludt.
Vizynének ez nem volt kis dolog.
Ismét egy idegen lélegzet szûrte át a lakás levegõjét, melyet õk is szívnak, egy idegen szív dobogott itt, egy idegen élt velük egy födél alatt, megérkezett a legközelebbi és legtávolabbi, a barát és ellenség egy személyben: a titokzatos vendég, minden ház titokzatos vendége.
Katicát, bármennyire is ellenszenves volt, legalább ismerte. Ezt egyáltalán nem ismerte.
Amit eddig sohasem tett, kulccsal zárta be a szalonba s a fürdõszobába nyíló ajtókat.
- Félsz? - kérdezte Vizy.
- Nem. De mégis. Az elsõ éjszaka.
Alig virradt, a kíváncsiságtól ösztökélve fölkelt.
Olyasmit látott, amitõl szeme-szája elállt.
A cseléd a szobákat már kiszellõztette, feltörölgette.
Nem értette, hogy lehetséges ez. Legalább hajnali négykor kellett fölkelnie. Oly csöndesen dolgozott, hogy semmit se hallott.
Most ott kuporgott a dolgozóban, az íróasztal mögött, abban a kék kartonruhájában, abban a férficipõben, melyet már a batyujából ismert.
Vizyné csak bólintott. Tudta, hogy a cselédeket nem szabad mindjárt megdicsérni, mert elkényesednek.
Babkávét daráltatott, tejet forraltatott, leszalasztotta a pékhez, megterített a reggelihez, majd a fürdõszobába küldte, hogy szóljon a méltóságos úrnak.
Az a tükör elõtt borotválkozott, bekenve a szappanhabtól, fehéren, mint egy hóember. Anna nesztelenül hozzálopózott s keze után kapott.
- Vigyázzon - kiabált a szigorú úr -, megvágom - s a villogó pengét magasba tartotta. - Maga az új lány? Mi a neve? A vezetékneve? Az apja neve? Magyar - állapította meg, mert õ mindig a nagy, politikai távlatokat kedvelte. - Földmívesek. Helyes. Kisgazdák.
A reggeli kedves volt.
Nem ismervén az itteni szokásokat, az új lány tiszta, sárga abroszt terített, melyet csak ünnepnapokon használtak. Régi, idilli ezüstzajjal csilingeltek a kanalak.
Mikor Anna kivitte a tejeslábast, Vizyné figyelmesen követte tekintetével, majd szólt:
- Derék lánynak látszik.
Vizy összemorcolta szemöldökét.
Rosszallta ezt a könnyelmûen elõlegezett bizalmat, mely majd annál keserûbb kiábrándulást kelt. Hiszen mindig így kezdõdött. Felesége, aki jó emberismerõnek vélte magát, és a legkisebb mozzanatokból is messzemenõ következtetéseket vont, az elsõ huszonnégy órában minden cselédjét “derék lány”-nak nevezte, azt mondta, hogy “ez nem olyan, mint a többi”, olyan jelzõket pazarolt rájuk, melyek csak költõk képzeletében foganhatnak. Aztán végzetesen következtek a csalódások. Másnap rendszerint hallgatott a “derék lány”-ról. Negyednap foghegyrõl jegyezte meg, hogy “kissé lassú”, vagy “kényelmes”. Negyednap kifogásolta modorát. Majd egyszerre drámai gyorsasággal jött a kifejlet, amennyiben a hét végén jelentõs mozdulattal félrehívta õt, száját kis “o”-alakúra gömbölyítette, és majdnem hangtalanul rebegte, hogy “lop”, képzeld csak: “lop”, s végül kimondta a végsõ ítéletet, hogy: “ez is olyan ringyó, mint a többi”.
Miért áltatjuk magunkat? Aludjunk rá egyet. Új seprõ jól seper.
Az új seprõ azonban jól sepert.
Csak kapta szalmaszatyrát, s fûzõtlen férficipõjében baktatott a piacra. Várni se kellett rá, nem kaszinózott, máris visszatért. Szedetlenül szedõdött az asztal, terítetlenül térítõdött, mint a mese “terüljasztalkám”-ja. Rend volt, rend és csend.
Ismerte Viatoriszt, az üzleteket, a községi bódékat. A városban sem tévedt el. Mikor elküldte messzebbre, visszatalált a Vámház körútról, sõt a Boráros térrõl is. Nem volt az a falusi liba, akinek eleinte hitte. Az a három év, melyet Pesten töltött, lekoptatta róla a bárdolatlan szokásokat. Csöndesen járt, csöndesen fújta az orrát, parasztosan se beszélt, csak az üveg helyett mondta dunántúliasan “öveg” meg néha - megbocsátható tévedés - nagyságos asszonynak nevezte méltóságos asszony helyett.
De egy furcsa volt: az, hogy nem evett.
A kukoricakenyeret meg a sajtot, melyet elsõ nap otthagyott, másnap is megkapta vacsorára. Akkor se nyúlt hozzá. Reggeli kávéját kevergette-kavargatta s félretolta. Egy falat nem sok, annyi sem ment le a torkán. Mindössze egy almát evett Ficsoréknál a harmadik napon. Annak nem volt olyan szaga.
Akármit csinált, nem bírta megszokni ezt a helyet. Szaglása, mely éles volt, mint a kutyáé, tiltakozott ellene.
Ha messzirõl megpillantotta az Attila utca 238. számú házat, összeborzongott. Pedig igen szép ház volt Vizy Kornél háza. Takaros, mint egy kis kastély. Homlokzatát szürke gipszrózsák ékesítették, erkélyek csüngtek róla, könnyedén odaragasztva, akár a fecskefészkek. Fönn kettõ, a Moviszteréké és Drumáéké nyitott, de az övéké üveges, verandaszerû, vacsorázni is lehetett ott, s a mennyezetrõl ernyõs lámpa lógott. Csak ez a három úricsalád lakott itt. Künn a ház falán két tábla: “Dr. Druma Szilárd, köz- és váltóügyvéd.” “Dr. Moviszter Miklós, orvos, med. univ. Rendel de. 11-12-ig, du. 3-7-ig.”
Moviszterékhez fölküldték tojásért. Ekkor tudta meg, honnan jön az a gyönyörû zongoraszó.
A szép doktorné kivágott pongyolában ült a zongora elõtt, jártatta a billentyûkön felgyûrûzött liliom-ujjait, és énekelt, énekelt, nagyon erõsen.
Majd megismerkedett a cselédekkel is.
Etel a nagy, világos konyhában trónolt, egy széles nádszékén, köténye korcán kulcskötegekkel, mint a család patrónája. Itt mindent õ intézett, õ határozta el, mit fõznek, mi lesz ebéd, zsarnokoskodott, gazdáit néha össze is szidta, s azok féltek tõle, mint a tûztõl. Délután háromtól fél ötig aludt. Ilyenkor Moviszterék lábujjhegyen jártak, hogy föl ne ébresszék, a doktor maga nyitott ajtót pácienseinek. Ebédjéhez, vacsorájához megivott egy üveg barna sört. Nehezen mozgott, utóbb már elhájasodott, folyton réteseket evett. Annát is kínálgatta.
Drumáék cselédje nem mindjárt akart hozzá leereszkedni. Stefi egy grófi családtól került az ügyvédékhez, a Várból. Miután megunta az ottani nagystílû életet, egy kis nyugalomra, egy kis önálló hatáskörre vágyakozott, melyet itt meg is talált. Drumáékról jóindulatú lenézéssel beszélt, mert fiatalok voltak s még olyan szegények, hogy be se tudtak egészen rendezkedni. Csak õ tanította ki õket pár elõkelõ szokásra. Vendégeiket szertartásosan jelentette be, asztalukra recés golyócskákban adta föl a vajat. Náluk is fehér kötényt viselt, fekete szoknyát. “Személyzet”-nek nevezte magát. Keresztény újságokat olvasott, hivatalnok-lányokkal barátkozott, különösen Druma gépírókisasszonyával, akivel néha tüntetõen karonfogva sétált, hogy õt is gépírókisasszonynak tartsák.
Ez a két lány bizalmába fogadta. Meg-megkérdezték, mit fõztek, lementek hozzá telefonálni, mikor náluk nem volt áram. Délután hívták kártyázni is dióba, babba, máriásozni.
Vizynérõl nem sok jót hallott. Zsugorinak mondták, félbolondnak, aki a halottak lelkével beszélget. Vallatgatták, hogy van megelégedve helyével. Azt felelte, hogy meg van elégedve.
Mit is beszélhetett volna nekik? Hiszen magának sem tudott számot adni, hogy mitõl irtózott itt mindennap jobban és jobban.
Egyszerûen nem bírta megszokni.
A villanyt, azt hamar megszokta. Megmutatták, hogy kell kezelni. Anna kezelte, akár õk, nem tudva, hogy micsoda az elektromosság, akár õk. Csak épp hátrafordult, miután elcsavarta a kapcsolót, mert hiába látta, hogy a szoba megvilágosodik, arról is meg akart gyõzõdni, hogy csakugyan ég-e a lámpa. Hasonlóan volt a telefonnal is. Pár napig síri hangon beszélt a tölcsérbe, összetévesztette a hallgatóval, de késõbb a telefonnal is megbarátkozott. Künn a pusztán nagyobb csodákat látott. Tudomásul vette, hogy ilyesmi is létezik.
Más dolgok zavarták, melyek, minél tovább maradt itt, annál idegenebbek lettek. Egészen jelentéktelen dolgok.
Amikor például egy reggel véletlenül meghallotta, hogy az urat Kornélnak hívják, érezte, hogy ezen a helyen nem bírja ki sokáig.
Maguk a bútorok is valami névtelen rémülettel töltötték meg.
Amit zöldnek képzelt, a kályha, fehér volt, a szalon fala viszont zöld és nem fehér, az asztal nem gömbölyû, hanem hatszögletes és alacsony, az egyik ajtó befelé nyílt, a másik kifelé. Ezek a kis, folyton ismétlõdõ meglepetések megbolygatták egész lényét. Egy Macquart-csokortól, melybõl pávatollak nyúltak ki, egyenesen rettegett. Azt hitte, hogy a pávaszemek õt nézik, s mikor elhaladt elõtte, félretekintett.
Aztán, mihelyt fölnyitotta szemét, az asszony jött ki, kócosan, mintha dühtõl borzadna égnek a haja, s rá haragudnék. Meghallott az mindent, mert a parkett messzire recsegett. Vizyné a lakást aggodalmasan záratta a léghuzam elõl, mely fogfájást, fülszaggatást okoz, és a fény elõl, mely idegesítette. Folyton a sarkában pandúrkodott. Izgága jóindulattal leckéztette: “így, lányom... úgy, lányom... tegye az asztalra... de az Istenért, ne a szélére, mert rögtön leesik...” Ezután mindent az asztal közepére tett. Az asszonya akkor kissé megigazította a tárgyakat, vagy idébb vagy odább, hogy neki legyen igaza. Semmi se volt jó annak. Ha hallgatott, azt tudakolta, miért hallgat. Ha beszélt, hogy Bartoséknál ezt vagy azt így csinálták, letorkolta, hogy nála viszont majd így csinálják, ne menjen mindig a maga feje után, hallgasson azokra, akik okosabbak nála.
Legjobban hiányoztak talán mégis a gyermekek, akik eleven játékszerei, kedves kis pajtásai voltak. Hiszen eddig úgy szerezte kenyerét, hogy velük játszadozott. Dajkálni szeretett volna itt is valakit, meséket, versikéket mondani. De mit tehetett ezekkel a komoly felnõttekkel, akik külön, zárt életükkel jöttek-mentek körülötte?
Egy hét se múlt el beszegõdése után, nagy patália támadt.
Takarította a hálószobát, s hallgatta fönn, a feje fölött Moviszterné zongorázását.
A szekrényen volt egy kis babaszoba: Lombfûrészelt, fehérlakkos bútorok, aranycirádás tükör, csöpp mosdó, az üveglapján icurka kancsó, kis nyoszolya, melynek piros selyempaplana alatt aludt egy hajasbaba.
Egy székre állva törölgette az aranycirádás tükröcskét. Egyszerre leejtette. Bizony, izzé-porrá törött.
Vizyné, mint a villám, ott termett.
- Mit tört el? Jaj - sivított - maga szerencsétlen.
Anna leugrott a székrõl, szedegette a szilánkokat, próbálta összeilleszteni.
Az asszony kiütötte a kezébõl.
- Hagyja. Vége - kiáltott, és sírva fakadt.
- Megfizetem - szólt Anna halkan.
- Megfizeti. Lehet is az ilyet megfizetni. Emlék volt. A kislányomé. Hozzon hamar egy seprõt.
Amíg Anna söpörte, õ a háta mögött pirongatta.
- Boldogtalan. Látja, Katica sohase tört semmit. De azért levonom a bérébõl. Le én. Hogy tanuljon.
Vizyné ezen a napon borzongott, hogy mit jelent a tükörtörés. Akkor azonban mit jelent a hét rizsszem? Nem tudta összeegyeztetni a kettõt. Eszébe jutott Wildné is, aki azt írta, hogy “munkájában nem mindig megbízható” és “még nem eléggé ügyes”.
- Tör - gondolta. - Ez, úgy látszik, tör.
Anna estefelé leszaladt Ficsorékhoz, bejelentette, hogy õ nem marad tovább. Elsején fölmond.
A házmesterek körülvették, kérdezték, hogy miért. Erre csak viszolyogva vonogatta vállát. Nem bírja megszokni.
Ficsor, aki a díványon pöfékelt, levette agyaráról a pipát, s ráförmedt. A mostohájával fenyegetõzött, hogy majd hazaküldi, az úgyis nagyon szereti, alig várja. Azonnal fölkergette.
Anna nem gondolkozott többé semmirõl.
Csak éjszaka facsarodott el a szíve, mikor a tûzfalon megpillantotta a magányos lángocskát. Úgy érezte, hogy ezt a helyet igazán nem bírja megszokni soha.
 
A TÜNEMÉNY
Aztán mégis megszokta.
Jött a nagymosás. Szürke-fehér dombokban magasodott elõtte a szennyes, lepedõk, ingek, gatyák, melyekhez még a forradalom piszka, halálos izzadsága tapadt. A gõz kellemesen elkábította.
Üstben forralta a vizet, a teknõ mellett könyökig felgyürkõzve sulykolt. Álmatag babrálással, kéjes andalgással pocsogott a szappan lanyha tajtékában. Kosarakban cepelte a ruhát, húzogatott, mángorolt. Abroszai olyanok lettek, mint a patyolat, gallérjai fényesek, mint az üveg.
A nagytakarítás három napig tartott.
Elõbb kirakták a fiókokat. A tárgyak, mintha bújócskáztak volna, egyszerre elõbukkantak nem remélt helyekrõl. Egy szelencébõl, melyet megráztak, kilenc körmöci arany gurult ki csalafinta kacajjal. Játszódva kellett utánarohanni. De leltek más egyebet is. Két kilincset egy láda alján, egy könyvben svájci frankokat, melyeket a menekülés eshetõségére tettek félre, a túrósbödönkében újságpapír közé gyömöszölve egy násfát, egy fülbevalót, az úr asztalában egy negyed kiló orosz teát, papírzacskóban egy kiló lencsét, két doboz belga szardíniát.
Vizyné, kit állandóan az a rögeszme kínzott, hogy koldusbotra jut és éhen hal, látta, hogy gazdagabb, mint hitte. Még több meglepetés is várta. Anna a szekrény aljáról kihúzta a molnárkék szoknyáját, melyet régen elveszettnek vélt, s egy blúzát, a lazacszínû selyemblúzát, melyet - úgy emlékezett - valamelyik batyuzása közben adta oda egy soroksári sváb asszonynak. Találtak aztán cérnaorsókat, gombokat, kisebb-nagyobb bõrhulladékokat, mert õ mániájában minden ringyet-rongyot megõrzött. Nem is volt ez csoda mostanában. E keserves két esztendõben fokozatosan megtanulta, hogy az élet semmi, és az anyag minden. Hiszen az újságban õ is olvasta, hogy az osztrák hadsereg egy teremtett ember életét a szívével és agyvelejével együtt mindössze harminchat aranykoronára becsüli, sokkal kevesebbre, mint egy fölszerelt lovat, miért ne vesztette volna el hát szemmértékét éppen õ aziránt, hogy mi az értékes és mi nem? Mámorosan bámulta a mindenható anyagot. Fogadalmat is tett, hogy ezután még inkább takarékoskodik.
Az udvar kertjében fölásatta a rézmozsarat, melyet a különbözõ rekvirálások elõl rejtett el egy bodzafa tövébe. Ez a rézmozsár, a konyha egykori büszkesége, melybõl csaknem ágyúgolyó lett, megmentve a zivataros század háborgásától, földesen és megfakulva támadt föl ideiglenes sírjából.
Fönn a lakást vissza kellett állítani, ahogy volt. Félrehúzták a szekrényeket, melyeket a szörnyû “beutaltak” miatt állítottak oda. Nagyobb rendetlenség támadt, mint volt. A bútorok vándoroltak. Egy karosszék, mintegy eltévedve, a folyosón rekedt meg, s lefelé bandzsított a lépcsõre, mintha nem tudna lemenni, de szeretne. Az ingaóra bénult sétálójával tetszhalottan hevert a padlón, fadobozában egy habverõvel. Lenn az udvaron az asztalok tettek kirándulásokat, nádszékek és díványok sütkéreztek, a hencser is, megfosztva piros térítõjétõl.
Anna reggeltõl estig a por és szemét glóriájában állott. Feketét köpött, szürkét tüszkölt. Verte a matracokat, mintha haragudnék rájuk. Loholt föl a lakásba, le az udvarba, százszor is. Csorogtak az ablaküvegek, csobbant a rocskákban a szennylé, loccsant a rongy. Keresztfákhoz kötözködve törölte az ablakokat. Már sikálta a padlót, már beeresztette halovány viasszal, már táncolt a lábára szíjazott keféken, már fényezte a parkettet, csúszkálva, görnyedezve, térdepelve, mint egy templomban, valami hosszantartó örökimádás közben. Roszogott az üvegpapír rozsdás zárakon. Lehozni a padlásról az eldugott szõnyegeket, kibontani naftalinos bugyrából, kiporolni az állványon. Hamar ezt a széket oda, hamar azt az asztalt amoda, a zongorát még kissé elõbbretolni. Még csak a csillárokat fölakasztani, de vigyázva, hogy el ne törjük, egy-két új körtét becsavarni, még csak a krémszín függönyöket az aranyfüstös lécekre, rávarrni a rézkarikákra, és készen vagyunk.
Estére készültek el. Az elõszoba, mely rakodótelepévé vált a felgyülemlõ szennynek, egy óra alatt szintén tündökölt.
Vizyné belékarolt az urába. Ünnepien vezette be.
- Nézd.
- Ajha.
- Mit szólsz hozzá?
- Hát igen, igen.
- Ugye?
- Barátságos. Sokkal barátságosabb.
Szó sincs róla, ez más volt.
Ez a sápadt, beteg lakás, melyre történelmi patinaként borult a sokesztendõs por, egyszerre meggyógyult.
Vizy a dolgozóban egy perzsán tapodott. Kíváncsian szemlélte mintáit, melyek meggyszín madárkákat ábrázoltak, kis gallyakon.
- Melyik ez?
- Lásd, meg sem ismered. Az, amelyik az ágyad elõtt volt. Savanyúkáposztával tisztította ki.
Minden újnak rémlett, mintha ajándékba kapta volna. A szalonban, ebben a zsúfolt bazárban, ragyogtak az ibrikek és kancsók, a pesti gyáriáruk és a vidékies holmik, melyeket nemzedékrõl nemzedékre megõrzött a kegyelet. Csillogott a szivarvágógép a sakkasztalon. Jártak az összes órák. Porcelán nyulacskák fején, bronz lovak szügyén halkan tiktakolt egy-egy elbújtatott szerkezet. Maguk az õsök is megjelentek, visszatérve a számûzetésükbõl. Vizy boldogult édesatyja fekete atillában, ezüstrojtos nyakkendõvel lógott a falon, felesége püspök rokona, Patikárius Camillo lila övvel és sárga mosollyal kegyes pap ajkán, aztán az asszony egyik nagynénje, Patikárius Terézia, hattyútollas báli legyezõvel.
Vizy megigazított egy képet. Kezét dörzsölte. Nem is ment el hazulról ezen az estén.
Vizyné mutatóujját magasba emelte:
- Ez a lány tiszta. Azt szeretem benne, hogy oly roppant tiszta és ügyes is.
Az tagadhatatlan, hogy most inkább rab volt, mint bármelyik más cselédje mellett. Egyelõre nem mozdulhatott mellõle. De az bizonyos, hogy ezt a többiekkel egy napon se lehet említeni, oly értékes matéria, mellyel érdemes veszõdni, csak ki kell nevelni, csak ki kell csiszolni egészen. Már enni is kezdett. Lassanként fogyasztotta a háborús pótszereket, a hadikávét, zaharint és margarint, mert nem zabált ez, nem kenyerezett, nem volt étkes. Hajnali fél ötkor kelt, le se feküdt addig, míg minden dolgát el nem végezte. Nem nyelvelt, pofákat se vágott. Csak munkáját hagyta ott, mint valami láthatatlan jó szellem. Mit kívánhatott többet?
És minden áldott nap új fölfedezéseket tett, amelyekrõl, mint valami örvendetes hírt hozó futár, értesítette férjét.
- Jöjj, kérlek egy pillanatra. Csak jöjj ki velem. Mutatni akarok valamit.
A konyhában egy fatönkön a rézmozsár elfoglalta méltó helyét. Bárdok, tortaformák, habüstök, tepsik, serpenyõk, pogácsaszaggatók szikráztak a falakon. Az állványokra, anélkül hogy parancsot kapott volna, kék papírt teregetett, melyet ollóval cifrázott ki.
Egy-egy trófeumot hozott a dolgozószobába, s némán az íróasztalra helyezte:
- Vörösszilva. Õ maga tette el. Nézd ezt a gyönyörû cukros levet. Mint a rubint. Van hozzá kedve. És érzéke.
Költrétest ettek.
- Na, milyen? Micsoda remek omlós ez a vajastészta. Le lehet gombolyítani. Kész szakácsnõ. Ez a lány bevált.
Vizy puhult, de nem adta be derekát. Különös, annakelõtte még a rossz cselédeket is mentegette, hogy csillapítsa feleségét. Ezúttal azonban átvette az ellenzék szerepét, mely az uralkodó kormányon jóindulatú ellenõrzést gyakorol. Füle mellett engedte el a dicséreteket.
Apró-cseprõ kifogásokkal állt elõ. Hogy kissé kedélytelen, soha nincs jókedve, mintha mogorva is volna. Meg hogy alig beszél.
Vizyné kifejtette, mennyire téved. Néha bizony el is mosolyodik. Aztán mit csináljon? Miért legyen jókedve? A cseléd, aki folyton dolgozik, nem kedvetlen. Ez csak szemérmes. Vagy tán azt akarjuk, hogy ez is olyan pimasz legyen, mint a többi? Isten mentsen.
Minden tisztázódott már, csak egy pont volt némileg homályos, a legfontosabb, legkényesebb pont: a lopás.
Vajon lop-e ez a derék lány?
Ezt legnehezebb ellenõrizni.
A lopás váratlanul, alattomosan jön, mint éjjel az agyszélhûdés. Egyszerre nincs valami, egy egészen jelentéktelen holmi. Azt hisszük, hogy elkallódott, vagy félreraktuk, azt hisszük, hogy nem jól emlékszünk, vagy talán elvesztettük, de nem ez az igazság, hanem az, hogy nincs és nincs. Micsoda bénító rémület ilyesmire ocsúdni. Azok a tárgyak is gyanúsak, melyek még megvannak. Minden ezüstkanál, minden kockacukor, minden zsebkendõ gyanús. Hány van? Hol van? Elzártad? Vizyné zárt is mindent. Nem adta meg magát oly könnyen. Módszeresen kísérletezett.
Este valamelyik bútoron hagyott egy szovjet-huszonötkoronást. Reggel a pénz ott volt.
A földre hullajtott - mintegy véletlenül - egy kék százkoronást is. Másnap az is visszarepült az éjjeliszekrényére. Egy gyûrût felejtett a díványon. Anna takarítás közben megtalálta, s ezt már személyesen adta át.
Ekkor csalétkül nyitva hagyta azt a szekrényét, melyben gondosan fölpolcolva és megolvasva zsebkendõi álltak. Egynek se kelt lába. Majd az élelmiszerek következtek, a kávé, a cukor, melyet a cselédek különösen szeretnek dézsmálgatni. Nem zárta be a kamrát. Egy hétig feléje se nézett. Mikor azonban kezében a gyertyával és a pontos leltárral bement szemlét tartani, látta, hogy minden szem kávé, minden darab cukor a helyén van.
Ez a lány tehát nem lop. Mondotta, de még nem hitte el. Aztán már nem mondotta, de elhitte, õ is, az ura is. Nem kellett ennek sem pénz, sem ékszer, sem fûszer.
- Tudod, mi kell ennek? - kérdezte az urát, s Ficsor egykori kijelentésével válaszolt. - A munka, a munka. Ilyen még nem volt.
- Igazad van - hagyta helyben Vizy -, ilyen még nem volt.
Mind a ketten fölszabadultak. Vizy élte a maga minisztériumi életét, s otthon legalább nem bosszankodott. Vizyné már ki is járhatott. Reggelente elsétált a budai gyógykúthoz, az Erzsébet hídfõhöz egy pohár langyos, kénes vizet inni, ez - úgy tapasztalta - jót tett a gyomrának. Fogorvosával rendbe hozatta fogait. Tevékenykedett a krisztinai jótékony egyletben, ruhákat osztott ki a kerületi szegény tisztviselõgyermekeknek.
Még ideje is maradt erre-arra. Elnézett a Úri utcába, Tatárékhoz, hol vidám, csinos fiatalemberek vették körül a két szép Tatár lányt. Egy-egy barátnõjét is fogadhatta. Igazi barátnõi azonban nem voltak, mert csak az ura érdekbarátainak feleségeivel barátkozott. Rokonai, az õ széles nagy rokonsága, a Patikáriusok Egerben laktak. Férjének is csak egyetlen nõrokona élt itt, egy elvált asszony, az a szerencsétlen Etelka, aki házról házra járva hamisított egyiptomi cigarettákat árult, s kéregetett, õket is zaklatta, egészen elzüllött. Vele évek óta nem érintkeztek. Vizy már az utcán se vette észre.
Most derült ki, hogy mennyire nincs senkije, és milyen hosszú egy nap. Piroska sírját fölhantoltatta a farkasréti temetõben. Minden héten egy krizantém-csokrot vitt neki. Szerdán pedig a régi spiritiszta-társaságba látogatott el, mely egy rózsadombi villában tartotta üléseit az Áldás utcában.
Pompás, rideg villa volt ez, betolható ajtókkal, selyem falszõnyegekkel, klasszikus képekkel és szobrokkal. A házigazda - dúsgazdag magánzó - résztvevõ kézszorítással fogadta vendégeit. Mindenki tudta, hogy a házigazda fia már tizenhat éve megnémult, s ott van a villa valamelyik távoli, komor szobájában.
Egy gyalogsági tábornok volt a “szellemi körvezetõ”. Katonák szellemét idézték, akik hõsi halált haltak. Anyák és apák várták róluk a hírt. Vizyné mellett egy beteg kúriai bíró ült s egy katolikus lelkész, polgári ruhában. A médium rajongó lány, fejét önkívületesen hátravetve németül beszélt. Láthatatlan szellemhuzalok nyúltak ki innen, melyek körülhálózták a világmindenséget. Piroska szelleme a Jupiter-csillagból jelentkezett. A médium keze által teleírt egy egész ív papírt az õ ákombákom betûivel: “anya, anya”. Egyszer materializálódott is a médium mellén, ködös párafényben, valami tejszerû köd alakjában.
Vizyné, mikor szerdán este innen hazafelé ment, nem érezte többé a régi szívdobogást, már nem üldözték a régi rémképek, hogy majd egy kirabolt lakást talál, betört ajtókkal, fölszaggatott, üres szekrényekkel. Otthon minden rendben volt. Olvasatlanul hagyta künn a pénzét is. Elmúltak azok az idõk, amikor szobáiban hátratett kézzel járkált, mintha rabbilincsbe volna verve, mikor töprengett, vajon mit is forgathat fejében az a cseléd.
Anna halkan járt körülöttük. És amint kiment, ráterelõdött a szó. Már egyesültek méltánylásában, egy kedves, közös érzésben. Föltétlenül bámulat volt ez, imádat, kritika nélküli istenítés, hogy a beszerzett portéka ily hasznos, s némi büszkeség is, hogy ez az övék, csak az övék. Hálószobájukba vonulva suttogva mesélték el a nap eseményeit, melyek mind az õ kötelességtudásáról, áldozatkészségérõl, ernyedetlenségérõl tanúskodtak. Egymást támogatva és kisegítve, egymás szavait tódítva és túllicitálva jellemezték s utánozták õt, olykor elnézõ mosollyal gúnyolták is, mintha mulatságos volna, hogy valaki ilyen jóságos és együgyû, ilyen példásan derék, ilyen példátlanul igénytelen, és nevettek hozzá, eleinte félénken, majd ökrendezõ hahotával. Ekkor kezdõdött el számukra az az idill, melynek ízét folyton szájukban érezték. Nem káprázat játszott velük. Képzeletüket túlszárnyalva a lehetetlen valósult meg: rátaláltak az igazira, akirõl annyit álmodoztak.
Olykor pedig incselkedett velük egy gunyoros, viszketõ érzés is, hogy boruljanak keblére, köszönjék meg neki ezt a jótéteményt, vagy talán menjenek el együtt fényképészhez, de titokban és éjjel, s fotografáltassák le magukat hármasban, mint egy családot, de ettõl a dévaj, rendkívül furcsa gondolattól, mely csak egy másodperc ezredrészére, tréfaképp villanhatott meg agyukban, s eltûnt, mielõtt tulajdonképpen végiggondolhatták és kellõleg kinevethették volna, visszatartotta õket polgári józanságuk meg az a tudat, hogy végre mégiscsak egy háztartási alkalmazottról van szó.
 
VITA A PISKÓTÁRÓL, AZ IRGALOMRÓL ÉS AZ EGYENLÕSÉGRÕL
A viszonyok javultak.
Igaz, még sok baj volt.
Napról napra zuhant a korona. Az emberek nyomott kedéllyel, ugrásra készen figyelték szomszédaikat. Névtelen leveleket irkáltak egymásról. Azok, akik azelõtt átallották volna elismerni barátaikról, hogy “jó kommunisták”, most a hatóságok elõtt gyorsan és készségesen nyújtották át nekik a régóta megtagadott hivatalos elismerést.
A város, mintegy sáskajárás után, kifosztva, lelegelve feküdt a szeméten. Fönn, a barokk cukrászda kirakatában drága porcelánon mindössze egy szíjas pogácsa szomorkodott. Vörösre mázolt villamosokat is lehetett még látni, melyek lázító jelszavakkal rohantak, mint az elszabadult öngyilkos õrültek.
De több jel biztatott. Így a villamosokban az utasok már rá mertek szólni egy basáskodó kalauznéra, aki gorombáskodott az úri közönséggel, orra alá dörzsölték, hogy már nincs bolsevizmus. És a férfiak, mint hajdan, átadták ülõhelyeiket a hölgyeknek. Kivirágzott a középkor szép rózsája: a lovagiasság.
Viatorisz künn állt boltja ajtajában, és megint köszönt. Ebben nem lehetett csalódni. Õ mindig pontosan mutatta, merrõl fúj a szél. Amikor kitört a háború, már csak biccentett a fejével, majd késõbb a vevõi kezdtek köszöngetni. Ezt elõbb elfogadta, aztán a bolsevizmus felé már észre se vette sokoldalú elfoglaltságában. Most Vizynének fölajánlotta, hogy haza is küldethet egyet-mást a kisinassal, csak szóljon át hozzá telefonon.
Vizyéknél alkalmi kompániák verõdtek össze. Egy délután eljöttek Tatár Gáborék. Druma is leugrott feleségével, meg Moviszterné.
A polgári élet meggyújtotta szegényes csillárjait. Még sok hiányt, kopottságot világítottak meg, de azért jólesett együtt lenni annyi szenvedés után a vendégségek régi fényében.
Az ozsonna eléggé kedélytelen volt.
Tatárné elnökölt az asztalfõn, kidagadó, fûzött mellével. Egy-egy ellenforradalmi éle nedves rakétáját próbálták fölengedni, de az már nem pukkant szét. Druma elõvett zsebébõl egy narancsot, melyet egyik kliense csempészett át az olasz határon. A rég nem látott gyümölcsöt kézrõl kézre adták. Élelmiszerekrõl beszélgettek, különbözõ beszerzési forrásokról, hol olcsóbb lisztet, burgonyát kapni. Tatár tanácsnok, aki híres szakács volt, egy halpaprikásról emlékezett meg, melyet legénykorában maga fõzött a Tisza-parton, nyitott tûzön, harcsából, kecsegébõl, potykából. Olyan részletesen és gusztusosan tudta az ilyesmit elbeszélni, hogy a nyálmirigyek mûködni kezdtek. Aztán õ is elhallgatott, csak evett, rágcsált, mozgott a szép, piros szája, melyet a szürke bajusz és szakáll, mint valami bozontos szûcsáru körülprémezett. Ebbe a lyukba dugdosta be az ételeket.
A beszélgetés megdöccent, elakadt.
- Igaz - mondta Drumáné az általános csöndben -, az Anna. Hol az Anna? Ma még nem is láttam.
- Künn a konyhában. Az ozsonnát készíti.
- Az új cseléd? - kérdezte Tatárné. - Jó lányod van? Ügyes? A lakásod ragyog. És megbízható is? Mondd, szívem, nem lop?
Vizyné nem is méltatta válaszra, csak végigmérte tekintetével.
- Te nem ismered az Annát? - csodálkoztak az asszonyok kórusban.
- Nem, nem. Még nem volt hozzá szerencsém. Nem vagyok neki bemutatva - tréfált Tatárné, a matróna rendíthetetlen biztonságával.
Ezen nevettek.
Vizyné az urára pillantott, és csöngetett.
Anna üvegtálon hozta a mandulás piskótát, a kék kartonruhájában. Még át se öltözködhetett. Cipõi klaffogtak.
Zavartan jött elõre az asztalig, ott megállt, a tálat letette. Egyenként akart kezet csókolni mindenkinek, de annyian voltak, hogy végül senkinek se csókolt kezet.
Körötte a vendégek mosolygó fejeit látta. Tatár is abbahagyta az evést, feléje nyújtotta köpcös nyakát.
Vizyné egy darabig gyönyörködött a némajelenetben, majd magához intette, s egy humoros, de büszkélkedõ körmozdulattal rámutatott:
- Igen. Ez az Anna. Az én Annám.
Alighogy becsukódott mögötte az ajtó, oly nevetés harsant föl, mint mikor a színrõl egy hírneves komika távozik. Maguk se tudták, min nevettek, de nevettek. Mulatságos volt az egész: ez a félszegség, ez a klaffogó cipõ meg a bemutatási jelenet. A hangulat megélénkült.
Szivarok, cigaretták gyulladtak. Vizy valami történetet adott elõ Annáról, melyet hahota követett.
Ebbe a hahotába lépett be Moviszter, az öreg doktor, aki miután bevégezte rendelését, s elküldte utolsó betegét, a feleségéért jött.
Moviszternek tömegmunkát kellett végeznie. Valaha, fiatalkorában tanársegéd volt egy berlini klinikán, a szívbetegségek szakorvosa. Magyarországra jövet magántanárságért pályázott, de az egyetemen nem habilitálták. Akkor úgy élt, ahogy lehetett. Naponta tíz órát rendelt, belefeküdt abba az emberanyagba, melyet a közkórházakban, a munkásbiztosítónál talált, gépiesen gyúrta a beteg emberiséget.
Botjára támaszkodva vonszolta fáradt testét. Amint mosolygott, látni lehetett rozoga fogait, gyulladt ínyhúsát. Fejebúbján néhány szál moszatszerû haj lengedezett.
A doktor betegebb volt, mint akármelyik páciense. Cukorbaja volt a legvégsõ stádiumban. Minden kartársa, minden klinika lemondott róla.
Vizy eléje sietett, biztatta, hogy sokkal jobb színben van, mint múltkor. Ezt õ gúnyosan köszönte meg.
Hunyorgott, bizonytalanul tekingetett körül a cigaretták, szivarok füstjében.
Õ is úgy érezte itt magát, mint aki színfalak között tévelyegve véletlenül a színpadra botlik, egy ismeretlen darab zajos jelenetébe. Nem értette, mit jelent ez a nagy gaudium.
Meg kellett neki magyarázni, hogy az Annáról van szó, a híres Annáról. Vizy közkívánatra ismét elõadta azt a kis történetet, melyen oly jól mulattak.
Moviszter nem evett semmit. Bevonult az urakkal a dolgozóba. Inni se ivott. Csak koccintott a többiekkel, oly nyájasan, mintha velük tartana.
Késõbb az urak cigarettával és szivarral a szájukban, a bortól fölrózsázott arccal kiszállingóztak az ebédlõbe, az asszonyokhoz. Tatár az ajtófélfára támaszkodva hallgatta, mit beszélnek.
- Még mindig a cselédügyek? - szörnyülködött, kidüllesztve enyhe pohát, melyen szépen megfeszült a fehér selyem mellény. - Hiába, az asszonyok, õk nem is tudnak másról beszélni.
De azért õket is érdekelte, s félfüllel odafigyeltek. Vizy visszahozta a bort az ebédlõbe. Moviszter a hintaszékbe ült, hunyt szemmel hintázgatta magát.
Annáról folyt a diskurzus.
- Tudjátok - mondta Drumáné -, hogy csinos is? Egész kedves pofikája van. És a termete is. Karcsú, igazán kellemes.
- Igen - filozofált Tatárné. - Ezek a parasztlányok itt Pesten hamar kikupálódnak. Az enyém is, kérlek, az én Bözsim. Tavaly hozattam föl faluról. Vékonyka volt, rongyoska, mint egy madárijesztõ. Én persze szépen kihizlaltam, föl is öltöztettem. Vettem neki egy fehér pikéruhát - s krákogott, mint mikor valamit elbeszélni készült. - Vasárnap zsúrja van a lányaimnak. Bözsi nyit ajtót a vendégeknek. Jön Ervin, a Gallovszky Ervin, az, aki a múltkor érkezett haza orosz fogságból. Hát kérlek, ez a fiú - és elõre mosolygott azon, amit majd mond - az elõszobában kezet csókol nekem, aztán odaáll Bözsi elé, formálisan bemutatkozik neki, és már nyújtotta a kezét.
- A cselédnek? - kérdezte Vizyné.
- Annak hát. Ha nem intek, kezet is fog vele - s itt kacagott, asztmás melle rázkódott a köhögéstõl. - Azt hitte - mondta fuldokolva -, hogy az Ilonka, vagy a Margitka valamelyik barátnõje.
- És mit csinált a cseléded?
- Lángvörös lett. Háta mögé dugta kezét, berohant a konyhába, és - képzeljétek - sírt. Egész délután sírt. És a világért se akart fölszolgálni. Ervint pedig ugratták a lányok.
- Tatár odaintett feleségének:
- A macskát.
- Ja - szólt Tatárné -, a macska. Mikor beszegõdött, volt egy kéthónapos cicánk, az Ilonka cicája, a Cirmos. Ekkora, mint az öklöm. Reggel hallom, hogy a Bözsi tejet ad neki és hivogatja: “Jöjjön, kérem, Cirmos, itt a reggelije.” Magázta a macskát. Sokáig nem is merte tegezni. Hát igen. Ilyenek. Sajnos, elég korán kinyílik a szemük. Elõbb, mint kellene. Már folyton hazajárna. Hol búcsú, hol szüret, hol lakodalom. És örökké a nyakamon az egész pereputtya.
- Az enyém - szólt Drumáné -, az én Stefim mozizik és politizál. Nagy keresztény.
- Az enyém pedig - mondta Moviszterné -, az Etel, parancsol. Amennyiben engedelmeskedünk, nem is mond föl nekünk.
- Az enyém - jegyezte meg Vizyné nagy figyelem közepette, miután kárörömmel hallgatta végig e panaszokat - se moziba, se színházba. Még csak nem is énekel. Szeretõje nincs. A családját nem is láttam. Árvalány. Folyton itthon ül. Eddig még vasárnap délután se ment el.
- Hja, az Anna, az Anna az más.
Oly elismerés morajlott föl, hogy a sikert szinte sokallta, és most, hogy az érdeklõdés központjába került, szerénykedve hárította el magától:
- Azért ti se panaszkodhattok. Meg aztán ez nincs ingyen. Sokat veszõdtem. És ennek is megvan a maga hibája.
- Micsoda? - csattant föl sértõdötten Vizy, aki fejét kiemelte a borközi állapot ködébõl. - Mondd, kérlek, mi ennek a hibája?
Vizyné hibákat keresett benne, de nem talált. Mit is lehetett találni ott, ahol nincs? Nem tudott mit felelni.
Helyeslõ lárma zajdult.
A lárma azonban egyszerre elült, mert bejött az, akirõl beszéltek.
Anna az asztalt szedte. Most még inkább figyelték, latra vetve minden mozdulatát. Az asztalhoz, a pohárszékhez ugrált, tündéri gyorsasággal. Mint valami halk automata mozgott ide-oda. Mint egy gép, gondolták, mint egy gép.
Mikor a pohárszékre tette a piskótát, Vizyné, mint akinek kedves ötlete támadt, így szólt:
- Anna, hozza csak ide.
A vendégek fölkeltek, kört formáltak Vizyné köré, úgyhogy a társaság egy pillanatra megmerevedett, a kör közepén a cseléddel, a szoborcsoportozat fõalakjával. Moviszter megállította hintaszékét, kicsit elõrehajolt.
Vizyné leszelt két szelet piskótát, s átnyújtotta Annának:
- Ez a magáé.
Az arcok földerültek. Alamizsnálkodó, kegyes érzések fülledeztek a keblekben, hogy ezt a derék leányt megjutalmazzák.
De az alig vette át a tányéron a két szelet piskótát, máris visszafelé tolta:
- Köszönöm.
- Miért? Talán nem szereti?
- Nem. Köszönöm. Nem szeretem.
Kínos csend keletkezett. Vizyné határozott hangja törte meg:
- Akkor, fiam, szépen tegye vissza. A világért se. Nem erõszakolom. Kimehet.
A vendégek ott álldogáltak körben, arcukon azzal a derûvel, mely most zavarrá bambult. A leforrázottság undok tanácstalansága kóválygott fölöttük.
- Kosarat adott? - csodálkozott Tatárné.
- Dehogy - magyarázta Vizyné -, ez ilyen. Nem eszik semmi finomat. Még a baracklekvárt is otthagyja. Mit gondolsz, például, mit vacsorázik? Úgyse találod ki. Semmit. Reggel kávét. Ebédre is csak egy kis fõzeléket. Egyéb nem kell neki. A piskótát pedig - úgy látszik - egyáltalán nem szereti.
- Vagy talán nagyon is szereti - mondta Moviszter, aki még mindig elõrehajolt a hintaszékben.
- Hogyan, doktor úr?
- Azt mondom, hogy nagyon is szereti a piskótát.
- De hiszen õ maga mondta, hogy nem szereti.
- Éppen azért.
- Bocsásson meg, ezt nem értem.
- A cselédek, kérem, nem is merik szeretni azt, amit szeretnek. Hát elhitetik magukkal, hogy nem jó az, ami jó. Így védekeznek. Talán az ellen, hogy túlontúl sokat szenvedjenek. Mit megkívánni olyat, ami úgysem lehet az övék? Igazuk is van. Különben nem tudnának élni.
- De hát mit csináljak vele?
- Tessék egyszer megpróbálni. Adjon neki mindennap piskótát.
- Piskótát?
- Azt. Sok-sok piskótát, annyit, hogy meg se ehesse. Majd meg méltóztatik látni, hogy szereti. Hogy csak a piskótát szereti.
- De minek? Hiszen nem beteg. Diétás kosztot a cselédnek?
- Való is az õ hasukba - mormogott Tatárné. - Jó is lenne. Piskótát.
- Ezek a te csavaros elméleteid, Miklóskám - szólt át Druma a doktorhoz, aki már ismét hintázta magát, lehunyva szemét.
Moviszterné cigarettára gyújtott, átment a szalonba, egy foxtrottot kezdett zongorázni. Az asszonyok otthagyták a férfiakat.
Vizy töltött. Az urak visszaültek helyeikre. Borral öblítették le a kesernyés ízeket.
Tatár, miután zsebkendõjével megtörölte csorgó bajuszát, visszatért erre a piskótaügyre, mely szöget ütött a fejébe. Moviszternek beszélt:
- Pedig, drága doktor úr, ezek mégiscsak más emberek, mint mi. A gyomruk is más, a lelkük is más. Cselédek. És azok is akarnak maradni. Egyenesen megkövetelik, hogy cselédeknek nézzük õket. Múltkor például fölszólítom egy barátom lakását. Valami idegen hang volt a telefonnál. “Az alkalmazott?” - kérdezem. “Nem” - válaszolt a hang, de egészen szemtelenül: - “a cseléd”. Ezt hallani kellett volna. Annyira meghökkentem, hogy nem is tudtam, mire magyarázzam. Csak tartottam kezemben a hallgatót, melyben még ott recsegett ez a hang, dühösen, kihívó dölyffel. Szinte szeretik ezt, kérem, kimondani. Csak azért is, hogy izgassanak bennünket, hogy sértsenek.
Kicsit lippentett a topázsárga borból, s így folytatta:
- Hiszen sok mindent próbáltak már, kérem, szeretettel. Nekem is volt egy barátom, a megboldogult Zeléndy Karcsi, Isten nyugosztalja. Derék ember volt, csak kissé hóbortos. Fejébe szállt az a sok teória. Növényeket evett, bõrsaruban járt. Tolsztojt is fölkereste annak idején, Jasznaja-Poljánában. Amikor hazajött, elhatározta, hogy gyökeresen oldja meg a kérdést. Fölfogadott egy cselédet, valami ötvenéves özvegyasszonyt, s közölte vele, hogy teljesen egyenlõk, nála nincs se úr, se cseléd, puszta véletlen, hogy ki szolgálja a másikat. És mindjárt az elsõ ebédnél az asztalhoz ültette. Oda, a felesége és gyermekei közé, a családi asztalhoz. Maga mesélte nekem, hogy folyt le ez az ebéd. Hát bizony, siralmas volt. Az a szerencsétlen szolgáló borzasztó rosszul érezte magát a fenenagy tisztességben. Csak feszengett a loncsos, ételszagú szoknyájában, az asztal alá dugdosta kezét, tapogatta arcát, s egész ebéd alatt meg se mukkant. Hiszen fáradt is volt, az istenadta. Hajnaltól kezdve sütött-fõzött. Elég az hozzá, hogy ebéd végeztével - se szó, se beszéd - felöltözködött, kijelentette, hogy egy percig se marad ilyen helyen. El is ment azonnal.
Magával vitatkozván még mindig a doktorral vitatkozott, feléje szögezve kihegyezett érveit:
- Most már azt kérdem, miért ment el? - s mutatóujját húsos orrára nyomta, úgyhogy az egészen belappadt. - Mert bárhogy faggatták, nem mondta meg. Hát én megmondom. Azért ment el, mert több esze volt, mint gazdájának. Azért ment el, mert érezte, hogy ez természetellenes, hogy ez nem is volt õszinte. Az õszinte az lett volna, ha az én önfeláldozó, nagylelkû barátom stante pede fölajánlja neki házát, birtokát, az utolsó marháig, az utolsó szögig. Ezek az egyszerû emberek, akik a társadalom legalacsonyabb fokán állnak, végletekben élnek. Sokkal nagyobb képzeletük van, mint sejtjük. Nem érik be a féleredménnyel. Vagy urak akarnak lenni, de egészen urak, vagy cselédek akarnak lenni, de egészen cselédek. Vagy-vagy. A többi komédia. Mint a rómaiaknál. Azok is játszottak ilyenféle komédiákat. De - és itt megállt - évente csak egyetlenegyszer. Nem tudom, melyik ünnepükön, a patríciusok rabszolgáknak öltöztek, a rabszolgákat lefektették asztalaikhoz, és õk maguk hordták föl nekik a mézesbort meg a sült kappant. Azt mondták, az aranykor emlékére, mikor az emberek mind egyenlõk voltak. De mikor volt ez? Mitológia. Már õk maguk se emlékeztek rá. Hát még mi? A kezünk se egyforma - és fölmutatta párnás, puha kezét, mely csakugyan nem hasonlított itt senkiéhez. - Nincs emberi egyenlõség. Csak emberi különbözõség van, doktor úr. De az árgyélusát - dühítette magát mesterségesen a szenvedélyes vitatkozók módjára -, mindig voltak urak, és mindig voltak szolgák. Ez mindig így volt, és mindig így lesz. Punktum. Ezen mi nem változtathatunk. Hát csak maradjanak õk a cselédek.
Körülnézett. Nagy sikere volt. A társaság, melynek megvédelmezte igazát, hálásan fogta körül. Tatár már le is tette a pontot, de a doktor felé fordulva még levonta a végsõ következtetést:
- Más megoldás nincs.
- De van - mondta Moviszter, aki a hintaszéken szórakozottan babrálgatta az óraláncáról lecsüngõ Mária-érmet.
- Erre kíváncsi vagyok. Micsoda az a megoldás? - kérdezte Tatár fölvetve kövér, okos fejét.
- Az irgalom.
- Az irgalom? - ismételte Tatár, és örült, hogy a vita új tápot kapott.
- Van egy ország, ahol mindenki szolga és úr egyszerre. És egyenlõ. Mindig, az év minden napján.
- Melyik az az ország?
- Krisztus országa.
- Az fönn van, a felhõkben.
- A lélekben van.
- De tessék megvalósítani itten. A bolsevikiekkel, az elvtársakkal.
- Nem is kell megvalósítani - szólt Moviszter ingerülten, mert a betegsége miatt ideges volt. - Nem kell. A kommunistáknak is az volt a hibájuk, hogy egy ideált meg akartak valósítani. Egyetlen ideált se szabad megvalósítani. Akkor vége. Csak maradjon fönn, a felhõk között. Úgy hat, és úgy él.
- Bocsánat, ön, doktor úr, odaültetné asztalához a cselédjét?
- Nem.
- Miért nem?
- Talán azért - gondolkozott -, mert nem tart rá számot. És ez csakugyan komédia lenne. Legalább egyelõre. Itt a földön.
- Akkor egy malomban õrölünk.
- Nem egészen, tanácsnok úr. Mert lélekben mindig az én asztalomnál ül az én cselédem.
- Így igen - mondta Tatár ráncolva boltozatos homlokát. - Miért ne? Csakhogy mondok valamit. Önt, kedves doktor úr, a cselédje aligha ültetné az asztalához, ha megtollasodnék. Micsoda zsarnokok ezek, mihelyt egy kis vagyont kaparnak össze. Láttam ilyeneket. Tüstént cselédet tartanak, és milyen kegyetlenek hozzájuk, milyen szívtelenek. Isten mentsen a rablóból lett pandúrtól. Nincs rettenetesebb mint a cseléd cselédjének lenni. Bennük aztán igazán nincs irgalom.
- Ehhez semmi közöm.
- Pardon, pardon - kezdte Tatár, aki most a vitát más síkba akarta terelni. - Ön, ugyebár, szereti az emberiséget?
- Én? Nem is szeretem.
- Tessék?
- Nem szeretem, mert még sohse láttam, mert nem ismerem. Az emberiség holt fogalom. És figyelje meg, tanácsnok úr, hogy minden szélhámos az emberiséget szereti. Aki önzõ, aki a testvérének se ad egy falat kenyeret, aki alattomos, annak az emberiség az ideálja. Embereket akasztanak és gyilkolnak, de szeretik az emberiséget. Bepiszkolják családi szentélyeiket, kirúgják feleségeiket, nem törõdnek apjukkal, anyjukkal, gyermekeikkel, de szeretik az emberiséget. Nincs is ennél kényelmesebb valami. Végre semmire se kötelez. Soha senki se jön elém, aki úgy mutatkozik be, hogy én az emberiség vagyok. Az emberiség nem kér enni, ruhát se kér, hanem tisztes távolban marad, a háttérben, dicsfénnyel fennkölt homlokán. Csak Péter és Pál van. Emberek vannak. Nincs emberiség.
- És a haza?
- Az is - mondta Moviszter, és várt, mert egy jó kifejezést keresett. - Tetszik tudni: az is valami nagyon szép és nagyon tág fogalom. Túlságosan nagy. Mennyi bûnt követnek el a nevében.
- De hát akkor kit szeret ön?
- A papokat - évõdött Druma -, Miklós a papokat szereti. Vagy a vörösöket? Most már magam se vagyok tisztában. Ej - fenyegette a doktort -, te a bõröd alatt vörös vagy. Ne is tagadd, Miklóskám - és úgy megölelte, hogy Moviszter vékony lapockacsontjai beléropogtak. - No, Isten éltessen! Igyál, öreg bolseviki.
Druma lángoló színekkel ecsetelte, hogy mit mûveltek a vörösök egy hatvanéves úriasszonnyal, aki vele együtt volt letartóztatva a gyûjtõfogházban. Minden áldott éjszaka pont éjfélkor kivezették az udvarra, azzal, hogy kivégzik, letérdepeltették, imádkoztatták, ráfogták a fegyvereket, és percekig céloztak homlokára. Vizy az ebédlõjét és szalonját mutogatta, melyet de facto elrekviráltak tõle.
- Persze hogy ezt akarják - füstölgött Tatár -, egy világtörténelmi szerepcserét. Titeket leszállítani innen a pincelakásba, a házmesteréket pedig fölszállítani ide. Körbe-körbe. Mint a kút két vödre. Hát én nem kétkedem, hogy a házmesterekbõl is kitûnõ gentleman válnék. Ehhez azonban legalább három évszázadra lenne szükség. Elõbb az kellene, hogy õ is torkig lakjék, meghízzék, aztán ráunjon a jó életre, a fiai lovagoljanak, vívjanak, mint a mi fiaink, kissé kiegyenesedjék a gerincük, megnyúljék a kezük-lábuk. Közben mi is szépen megszoknók a pincelakást meg a paszulyt, s elcsenevészednénk. Csakhogy ez kicsit sokáig tartana. És mi értelme lenne az egésznek? Semmi értelme se lenne.
Lábuknál feküdt a forradalom patkánya. Döglött volt már. De azért még egyszer agyonütötték.
Áttértek az idõszerû politika kérdéseire.
Vizy eddig hallgatott, mert nem szerette magát exponálni, meg aztán minden elvi vitát meddõnek tartott. Egyszerre átvette a szót. Beszélt az ügyosztályokról, bizottságokról, reorganizációról.
Most kellett volna õt látni mindenkinek. “Majd jövünk mi” - mondta, s kezét Tatár Gábor vállára helyezte, hogy a közösséget még inkább testivé tegye, mintegy fegyverbarátot keresve a nagy küzdelemre. Szemébõl pedig - mint ilyenkor mindig - egy furcsa oldalpillantást lövellt ki, egy sunyi kis tekintetet, mely készenlétrõl, ragadozásról tanúskodott, s az önzés legszennyesebb gondolatától lelkesedett át, õ azonban ezt önfegyelme folytán abban a pillanatban el is tudta leplezni, át tudta alakítani a közérdekért való rajongássá.
Hogy mi volt számára a politika célja, melyet ifjúkorától kezdve szolgált különbözõ kormányok alatt egyforma buzgósággal, azt röviden és tömören ekképp fogalmazta meg: “a korrupció megszüntetése”. Ezt a latin szót óvakodott magyarra fordítani, attól való féltében, hogy akkor megvilágosodik, és elveszti catói szigorát. Meghagyta így, burkolt, szenvedelmes általánosságban, s nem tisztázta maga elõtt sem, hogy a politika mindenkor csak az éhes emberek tülekedése, mely szükségszerûen magán viseli az élet gyarlóságát, s minden rendszer csak azért tör hatalomra, hogy párthíveit állásokba ültesse, ellenfeleit gyöngítse és eltiporja. A korrupció elõtte mindig az volt, amit mások képviselnek, akik állami autókon a barátnõikhez hajtatnak, s ezt annyival inkább elítélte, mert emlékezett, milyen édes volt egy éjszakán a liget fái alatt száguldozni egy operettszínésznõvel azon az állami autón, melyet egyik barátja adott kölcsön erre az alkalomra, s milyen kellemes mámor töltötte el, mikor az út végén a sapkás sofõr illedelmesen tisztelgett, sokkal buzgóbban, mintha busás borravalót kapott volna.
Moviszter elunta magát, kicsit még ringatózott a hintaszéken, aztán átsompolygott a szalonba, ahol az asszonyok a sakkasztal köré telepedtek, összedugva fejüket. Õk még mindig nem tudtak végezni azzal a tárgykörrel, mely ott benn megindította a férfiak vitáját.
Vizyné monologizálva sopánkodott:
- Igaz, hogy eleget dolgozik. De mondd, kérlek, mit csináljon? - kérdezte ingerülten. - Itt megvan a kosztja, kvártélya. Ruhát is kap majd. A bérét félreteheti. Mit akar még ebben a nehéz idõben? Mi baja? Neki nem kell fönntartani ezt a nagy lakást, mindennap törni a fejét, hogy mit fõzzön, hogy honnan teremtse elõ a pénzt, csak él, él gond nélkül, szabadon. Sokszor mondogatom, hogy manapság csak a cselédeknek van jó dolguk.
Az asszonyok sóhajtottak, mint megannyi pályatévesztett nõ, aki sajnálja, hogy e kegyetlen világban semmi körülmények között sem lehet cseléd.
A doktor az ujjával odaintette feleségét. Fáradtságról panaszkodott. Mindig tíz elõtt szokott lefeküdni, mert hétkor már a villamosokon lógott, hogy kiérkezzék a kórházba. Moviszterné eldobta cigarettáját. Tatárék is cihelõdtek. Kapuzárás elõtt akartak hazajutni.
Drumáné az elõszobában a konyha csukott ajtajához tapasztotta fülét:
- Mit csinál?
- Bizonyosan dolgozik - mondta Vizyné. - Hagyd.
De Drumáné már kinyitotta az ajtót.
A sötét konyhában a szemetesláda mellett egy alak állt, kezén egy fekete férficipõvel. Fényesítette.
- Jó éjszakát, Anna. Isten vele, no, Isten áldja - zúgtak különbözõ hangok.
Anna valamit mormogott.
- Mit mond?
- Bocsánatot kér - tolmácsolta szavait Vizyné -, nem jöhet ajtót nyitni. Boxos a keze.
- Mi az boxos? - érdeklõdött Druma.
- A pesti cselédek boxnak hívják a fénymázat.
- Boxos - ismételgette Druma. - No lám, ezt se tudtam. Boxos - és még a lépcsõházban is, amint fölfelé ment lakásába, mulatott azon, hogy boxos a keze, hogy boxos.
 
LEGENDA
Vizyék sokáig rágódtak e teadélután emlékein.
- Hallottad? Hogy piskótát adjak a cselédemnek. Piskótát.
- Bolond, bolond.
- Meg hogy csak ezt szereti. Hallatlan.
- De késõbb másokkal is elõállt. Jött az õ nyakatekert elveivel, ismered. Tatár aztán alaposan elintézte.
- Márpedig ebbõl nem nevelek primadonnát. Még csak az kellene.
- Úgy látszik, meghibbant. Beteg ember. Két hónapot se adok neki. Annyi, kérlek, a cukra, hogy már nem is méreti. Láttad? Itt is rászálltak a legyek, folyton hajtogatta magáról. Szerencsétlen. Ezt is nemsokára eltemetjük. Mi lesz a feleségével?
- De te is hibás vagy. Mondd, miért kellett annyira kitálalni a társaságnak, hogy ennek semmi hibája nincs. Még majd elcsalják.
Vizynét a doktor feldühítette. Csak azért is szûkebbre fogta Anna körül a pórázt. Vicinét sohase tartott. Most befogta ebbe is. Hetenként egyszer fölsúroltatta vele a lépcsõházat, kitakaríttatta a padlást, elnézte, hogy Ficsorék ide-oda futtassák, mikor nincs egyéb dolga. Anna adta ki a szemetet. Amikor megcsendült a szemeteskocsi rég nem hallott, kis, hajnali harangja, látni lehetett, hogy a három lakó szemetesládájával kiloholt az Attila utcára, és porzó fekete tartalmát a napfényben beleöntötte a szemeteskocsiba. Egy kosárra való harisnyát is kapott, hogy üres idejében ne unja el magát.
Vizyné a megelégedését semmis szavakkal fejezte ki. Ficsoréknak csak annyit mondott, hogy megjárja. Szinte nehezére esett ez, mert kikívánkozott belõle a boldogság. De vállalta a nevelés érdekében. Keményebbnek tüntette föl magát, mint valójában.
Szeptember tizenötödikén letelt a hónapja. Akkor kifizette bérét. Nem annyit, mint Katicának, aki túl volt fizetve, de kilátásba helyezte, hogy idõvel majd emel. A tükör árát se vonta le egészen. Csak félig.
Annának nem volt szüksége pénzre, megkérte, hogy tegye be a bankba, vagy vásároljon, neki valamit. Vizyné a hetivásáron, a Roham utcában vett neki valami kendõt.
Az ötödik vasárnapon maga küldte el, hogy menjen kicsit, nézzen szét a városban.
Anna felöltözködött a pepita ruhába, amelyben idejött. Az utcák gránitkövein az ünnepnap vigasztalan fénye reszketett. Ez a munkátlan-végtelen szabad idõ értelmetlenül meredt eléje. Ácsorgott a kapuk elõtt, majd a Logodi utcán ténferengve cél és terv nélkül kiért egy térre, ahol egy templom volt meg egy nagy kórház, és olyan lárma, mint mikor õsz végén az égben varjak kárognak. Cselédlányok korzóztak itten, sváb cselédek vihogtak, pusmogtak, egymásba karolva povedáltak ismeretlen nyelvükön, akár a falujukban, együtt, mindig együtt. Láncot formáltak a gázlámpák körüli járdaszigeteken, föltartották a járókelõket, megakasztották a forgalmat. A villamosoknak is erõsebben kellett csöngetniök, hogy tovább haladhassanak. Õ egyedül bandukolt közöttük.
Visszajövet a Vérmezõnél egy román katona megcsípdeste a mellét. Egy kapu aljába húzódott, megvárta, míg eltûnik a katona. A Délivasút körül valami utcai cukorkaárusnál krumplicukrot vett, elvitte a Bandikának, az Árok utcába.
A cselédek, akik meglátogatják volt gazdájukat, mind ezzel köszönnek be: “eljöttem, ha nem tetszik megharagudni”. A gazdák nem haragszanak meg, hogy eljöttek. Életük szokott folyásában ez valami változatosságot jelent, s amint némi tétovázás után fölismerik a régi lányt, aki már egy csöppet soványabb vagy kövérebb és mindenesetre öregebb, õk is visszaemlékeznek arra az idõre, mely elmúlt azóta. Vendég van elõttük, akivel vendégként bánnak. Próbálják ezzel-azzal megkínálni. A látogatók azonban még elfogódóttabban, még súlyosabb emlékek hatása alatt álldogálnak abban a szobában, melynek minden tárgyát jobban ismerik gazdáiknál. Karjuk, mely itt annyit dolgozott, tétlenül, haszontalanul lóg le, nincs már joguk oly otthonosan viselkedni, mint valaha, mikor kénytelen-kelletlen tiszteletbeli családtagok voltak, ezenkívül bénítóan hat rájuk az a tudat is, hogy távollétükben csak úgy folyt a család élete, mint azelõtt, és bármennyire is szívesen fogadják õket, érzik, hogy nem pótolhatatlanok. Ezt mindenki érzi hébe-hóba. De õk egészen és viharosan érzik, s öntudatlanul elszomorodva, mikor e kegyes látogatásokat végzik, fájóan-bamba arckifejezéssel. Csak a visszajáró halottak érezhetnék ezt ilyen teljesen.
Anna átnyújtotta Bandikának a krumplicukrot, akitõl emlékül a játéktrombitát kapta. Bandika tûnõdve nézte õt. Zagyva emlékeket kotorgatott kis fejében. A krumplicukor megtette hatását. Ölébe ült annak, akit egykor mindenkinél jobban szeretett, s harmadféléves korában nem Annának, hanem Anyjának nevezte. De mikor a lány a madaras bicskáról kezdett beszélni, melybõl annyi-annyi madár röppen ki, már nem figyelt. Elfelejtette a madaras bicskát. Anna búcsúzkodott, s hogy hazatért az Attila utca 238. számú házba, még hat óra se volt.
Mégis jobb volt itthon.
Vizyné délelõtt a konyhában ült. Nem volt már szükség ellenõrizni a cselédjét, de van-e valami érdekesebb, mint a konyha, az életnek ez a vegykonyhája? Itt hallani, mi történt a piacon, a városban, mit fõznek Moviszterék és Drumáék, s figyelheti Anna mindig szórakoztató pepecselését.
Az ételek, melyek délben bûvös átalakulás után asztalára kerülnek, még nyers állapotban hevernek. Víz zubog a vasfazékban, a húslevesnek való víz, fõ a sárgarépa, a póré, a karalábé, a celler, a feketebors a sós, gyöngyözõ lében, melyet átszûrnek az üres tojáshéjak. Forrnak és futnak a kis csuprok is. A lány sáfrányt, gyömbért kap le az állványról, vékony szeletekre hasgatja a hagymát, könnyez az orrába nyilalló fûszertõl, diót, zsemlyét õröl, petrezselymet vagdal, tojást tör szét, elválasztja a sárgáját a fehérjétõl, répát vakar, nyulat boncol, a húst pedig belisztezve dobálgatja a lábasba, melyben már sistereg a forró zsír.
Csak egyet nem tudott vállalni, a csirkék megölését. Ilyenkor Etelért szaladt föl, lehívta, hogy õ hajtsa végre a konyha e mindennapos, izgalmas gyilkosságát. Az öreg cseléd kedélyesen fölnyalábolta a kiszemelt áldozatokat, a vízvezeték kiöntõjéhez vitte, s ott egy ügyes mozdulattal kitekerte a nyakukat, és elmetszette a nagy konyhakéssel, úgyhogy a vér felfröccsent a könyökéig, és sokszor az arcát is bemocskolta. Anna elfordult. Vizyné se bírta végignézni. Elismerte, hogy szükséges, de mindig kérdezgette Etelt, hogy tud ilyesmit megcsinálni. Az kacagva mondta, hogy aminek meg kell lenni, annak meg kell lenni.
Vizyné Annának értésére adta, hogy nem szereti, ha annyit van együtt ezekkel a cselédekkel. Etel nem hozzávaló, az egy vén satrafa, szemtelen, szájas, és Stefi úgyis lenézi õt, végig se menne vele az utcán. Mit akar hát tõlük? A háta mögött kinevetik. Egyszer-másszor le is tagadta Annát, nem engedte be õket hozzá, azt hazudta, hogy nincs itthon. Anna belátta, hogy asszonyának igaza van. Nem nagyon kereste a cselédek társaságát. Mit fusson olyan szekér után, mely úgyse veszi föl?
Inkább foltozgatott a konyhában. Egy csirke csipogott körötte. Ezt õ maga hozta ki az ólból, hogy fölnevelje. Minden csirkét külön-külön megismert a tolláról, hangjáról. Mint falusi lány a csirkét madárnak tekintette. Kis tálakból itatta, morzsával etette, becézgette. Éjszaka a csirke az ágyára szállt, lábánál aludt.
Az asszony e konyhai együttlétek alatt Piroskáról mesélt, õ meg a mostohájáról, arról a szikár, fiatal parasztasszonyról, aki télen, éjjel kergette el hazulról. Ficsor írt az apjának, Édes Istvánnak, hogy a lánya új helyre szegõdött, de az bizony nem válaszolt. Törõdött is vele. Õ pedig lassanként fölolvadt ebben a környezetben. Már Bartosékat se emlegette, a volt gazdáját, már Katicáról se hallott az asszonytól, a volt cselédrõl. Mindez elmúlt. Büszkélkedni kezdett arra, hogy gazdái sokkal vagyonosabbak, mint Moviszterék és Drumáék. Örült, ha egy új nyújtófát kapott. A szitát “a mi szitánk”-nak, a dugóhúzót “a mi dugóhúzónk”-nak nevezte, mely mindig szebb volt, mint a föntieké. Vizyné ruháit is bámulta. Különösen azt a fekete selymet, melyben szerdán, délután az Áldás utcába ment. Vizyné tréfálódzott: “Látja, ezt a maga kedvéért vettem föl.”
Nem is volt számára kellemetlen társ ez a cselédlány. Ha leintette, háttérbe vonult. A cselédek társasága az úrinõknek oly kényelmes, akár a férfiaknak az utcai lányok szerelme. Mihelyt nem szükséges, elküldhetik õket.
Vizy a nagy politikai rázkódtatások után, hogy kilobbantak a parázs izgalmak, estefelé otthon idõzött, várva a vacsorát. Körötte halkan járkáltak, mert tudták, hogy dolgozik. Csönd borult a gyönyörûen kitakarított dolgozószobájára, az íróasztalon rendbe sorakozott a tollhajó, a pecsétviaszk, az olló, a kitömött bagoly. Levelet írt Egerbe a sógorának, Patikárius Ferencnek, aki ottlévõ öt hold szõlõjüket kezelte. Nehezen ment a levélírás. Amily készen diktálta minisztériuma beadványait a gépírókisasszonyának, olyan lassan fogalmazott, mikor magánügyekrõl volt szó. Meg-megállt egy mondatnál, átolvasta levelét, leporozta, megint nézegette, nyálazta a borítékot, gyertyát gyújtott, pecsétet ütött rá címeres gyûrûjével. Aztán ásított. Szíve, tüdeje, mája jól mûködött. Gyomra megemésztette azt, amit megevett, mégis - úgy tetszett - szenvedett. Elfogta a hivatalnok-lélek unalma, aki egyedül mindig unatkozik. Kisétált a konyhába, a vacsorát sürgette. Felesége a lánnyal szórakozott, ezzel az ideplántált, friss élettel. Vizy is szeretett volna ittmaradni, de az asszony kitessékelte a konyhából. Azt mondta, hogy ne zavarják Annát. Különben is a cseléd nem látványosság.
De bárhogy titkolódzott, egészen mégsem bírta õt üvegbura alá rejteni.
Viatorisznál a lány naponta megfordult. A fûszeres már kedélyes kacsintással gratulált a tüneményes cselédhez. Ebbõl a boltból azután, mely a krisztinai asszonyok pletykaközpontja, mindenki tudomást szerzett róla. Emlegették a péknél, a mészárosnál, a mosodában, még a koporsós is tudta, hogy kicsoda Anna. Az a kövér hatalmas rendõr, aki az Attila utcában posztolt, és Vizyéknek feszesen szokott tisztelegni, szintén ismerte õt.
A hír meglepõ gyorsasággal száguldott. Elõbb csak a legközelebbi Krisztinát hódította meg, az Attila utcát, a Krisztina teret, a Krisztina körút és az Attila körút egyes pontjait, majd a Pauler utcát, Mikó utcát, Logodi utcát és Tábor utcát is. De egy hétbe se telt, fölszárnyalt a Várba, az Úri utcába, ahol Tatárék laktak, a Bástya-sétányra, a Ferdinánd térre, a Bécsikapu térre, s befészkelve magát nõk, férfiak agyvelejébe, nõtt-növekedett.
Egy példás cselédrõl beszéltek. Sokan nem is látták még. Csak a keresztnevét tudták. Még határozott formát se öltött. Az, akihez eljutott, körülbelül azt érezte, mint a babonás tömeg egy csodaforrásról, egy gyógyító szentképrõl hallván, melynek természetfölötti hatékonyságát agya nem képes fölfogni, ellenben mégis van.
Miután a hír megfutotta körpályáját, visszaérkezett hozzájuk.
Vizynél a minisztériumban egyszer telefonon érdeklõdött egyik barátja, vajon nincs-e az Annának húga, vagy nénje, mert szüksége volna egy megbízható cselédre.
Vizyné a Mária gyógyszertárban gyomorlabdacsait készíttette el. A patikussegéd, amint a mérlegre hullajtotta a gránátszemeket, szokása szerint beszélgetett vele, és egyszerre õ is Annát emlegette, az Annát, mindentudó mosollyal.
Mikor Anna karján a szalmaszatyorral föltûnt a piacon, a zöldségeskofák összesúgtak:
- Vizy. Nem ismeri? Az a tanácsos a minisztériumban.
Viszont, ha Vizyt látták, ezt mondták:
- Itt van, akirõl a múltkor beszéltem. Itt ni. Az Anna gazdája.
Esténként a krisztinai polgárok hitveseikkel a karjukon sétáltak.
A nõnek egyszerre gyökeret vert a lába. Nem figyelt többé arra, amit a férje magyarázott, hanem mint aki látomást lát, bámult egy pontra.
- Nézd - susogta. - Ez az...
- Kicsoda?
- Az Anna. Aki Vizyéknél szolgál. A Vizyék Annája.
A férfi a gázvilágos félhomályban ide-oda kukucskált, de nem látott semmit. Mert az egész csak egy pillanat mûve volt.
Az az árnyék, mely kék kartonruhájában a fal mellett lapulva egy frissen sült kenyeret hozott a péktõl, már besurrant a kapuba, a kávészínû házba, s nyargalt a lépcsõn fölfelé. Eltûnt szemük elõl.
Ilyenkor egy darabig még vártak, majd szótlanul, ki tudja, milyen gondolatokba merülve tovább bandukoltak.
 
JANCSI ÚRFI
Egy szeptemberi reggel a minisztériumi szolga sürgönyt hozott Vizynének, melyet az ura már fölbontott. Csak ennyi volt benne:
Ma este érkezem jancsi.
Errõl a Jancsiról, Patikárius Ferenc huszonegy éves fiáról, aki még Egerben lógott, gyakran esett szó azokban a levelekben, melyeket Vizy Kornél a sógorától kapott.
Jancsi tizennégy éves koráig a sankt-pölteni katonai alreálban tanult. Amikor testvérbátyja, Sándor, a kárpáti harcokban elesett, Jancsit az apja kivette innen, beíratta az egri gimnáziumba. Egyetlen megmaradt fiát polgári pályára akarta nevelni.
E négy év - szénszüneteivel, laza fegyelmével - álomszerû gyorsasággal repült el a fiú fölött. Látta, hogy hullanak el mellõle tanárjai, idõsebb osztálytársai, akik máról holnapra hõsi halottak lettek. Õ is hamarosan hozzáöregedett a háborúhoz. Nyolcadikos korában besorozták, kiképezték, katonaruhában járt az elõadásokra, mindennap várta, hogy a “menet”-be osszák, de erre már nem került sor. Közben kitört a forradalom. Akkor lenyomta a hadi érettségit.
Aztán háta mögött az alsó-ausztriai katonai intézet vasfegyelmével, elõtte egy mindenkinek ismeretlen kor szabadosságával csak tengett-lengett. Társasági fiú vált belõle. Végigtáncolta a házi bálokat, udvarolt az egri lányoknak, mint alkalmi humorista szerepelt. Arról álmodozott, hogy moziszínész lesz. Máshoz nem volt kedve. Két évig nem is tudott mihez kezdeni. Tanulni nem akart tovább.
Apja végül megsokallta a tétlenségét, sógorához fordult, hogy õ faragjon embert ebbõl a fickóból, akinek életét kettétörte a háború. Vizy azt tanácsolta, hogy semmi esetre se adják a megyéhez vagy az államhoz, úri koldusnak, a keresztény középosztálynak alkalmazkodnia kell az új idõk szelleméhez, leghelyesebb valami gyakorlati, pénzszerzõ pályát keresni számára. Patikárius Ferenc is ezt a nézetet vallotta.
Vizy telefonált egy bankigazgató ismerõsének, az megígérte, hogy a fiút fölveszi fizetéses gyakornoknak. Már csak a lakáskérdés maradt hátra. Pesten ekkor nem lehetett lakást kapni. Vizyné féltette szobáit, s nem kis szabódás után ment bele abba, hogy unokaöccse mindaddig, amíg megfelelõ lakást nem rekviráltatnak neki, náluk lakjék. Ezt meg kellett tennie a bátyjának.
Este háromra terített. Jancsi azonban nem érkezett meg. Ezen nemigen csodálkozott. Nem volt ennél megbízhatatlanabb fráter az egész földgolyón.
Harmadnap a sürgönye vétele után, mikor már elfeledkezett arról, hogy szállóvendéget kap, délelõtt tizenegy órakor óriási robajjal nyílt az ajtó.
Jancsi úgy rontott be, mint a vihar.
- Angéla néni.
- Jancsi, Jancsi.
- Kisztihand.
- Szervusz, szervusz. Hát most kell jönni? No de ilyent. Mikor érkeztél?
- Ebben a pillanatban, a gyorssal, három órát késett.
- Jaj, hagyj már, te bolond.
Egyszerre beszéltek, sikongtak a rokoni csókok záporában. A viszontlátási jelenet sokkal elevenebb volt, mint egy színpadon lett volna.
Vizyné kibontakozva karjaiból igazgatta haját, melyet a szeleburdi lurkó összevissza kócolt. Kissé félretolta õt.
- Várj, hadd nézzelek meg.
És nézte unokaöccsét.
Jancsi fehér volt, tetõtõl talpig fehér, mint egy ellentengernagy. Fehér porcelánnadrágot viselt, fehér kabátot, fehér sportcipõt. Úgy kiöltözködött, mintha a sötét idõk nyomot se hagytak volna rajta.
- Mennyire megnõttél - mondta Vizyné, valami hitetlen hangon.
Még egyre azt a koravén kiskatonát kereste, aki az ünnepek alatt, mikor egy-két napra hazaengedték a katonaiskolából, a családi asztalok végén lapított alamuszian egy szomorú gyíklesõvel az oldalán.
Évek múltán az ilyen találkozások kissé meghökkentõek.
Távollevõ ismerõseinket szeretjük megrögzíteni egy ponton, egy határozott helyzetben, akár a halottakat, megállítjuk fölöttük az idõt, jámbor öncsalással elhitetjük magunkkal, hogy képzeletünknek az az önkénye, mely õket fotográfiákká merevítette, reánk is érvényes, s azóta mi magunk sem haladtunk elõre a megsemmisülés felé vivõ úton. Ilyenkor azonban tudatára ocsúdunk annak, hogy becsaptuk magunkat, és zavarunkban mosolygunk, mintha bizony valami kellemeset látnánk, s nem a legkellemetlenebbet.
Vizyné is ezért beszélt mindent összevissza. A távolba tekintett. És mosolygott, mert emlékezett.
- No, jöjj, majd megmutatom a szobádat. Itt fogsz hálni addig. Ezen a hencseren.
- Pompás - szólt Jancsi, s máris végigfeküdt rajta.
Aztán lehengeredett a hencserrõl, és tótágast állt. A két kezén csodálatosan egyensúlyozva magát végigjárta a szalont. Fehér arcát megszínesítette a beléje toluló vér, kabátja fölrebbent, látni lehetett kitûnõ zefíringét, felsõzsebében a zsebkendõt, melyet galamb alakúra hajtott össze.
Vizyné kiabált:
- Te õrült. Föl ne forgasd a házamat. Mondd, még mindig ilyen õrült vagy?
- Igen, Angéla néni - szólt, miután talpra ugrott, és tréfásan meghajolt elõtte.
Fütyörészni kezdett.
Vizyné figyelte ezt a szélkelepet, egykori csínyjeinek emlékei vették körül, a rég elhangzott családi hahoták visszhangjával, mint egy mítosszal, melyet csak hozzátartozói ismerhettek.
Más azonban - egy idegen, aki elõször látja ezt a cingár fickót - aligha tartja õt ily kedélyesnek.
Jancsiban mozgékonysága ellenére is volt valami kimért, ami a távolságot éreztette közte és azok között, akikkel érintkezett. Kifogástalan, mindig aggályosan elegáns ruházata is ezt a zárkózottságot hangsúlyozta. Erõs volt, izmos, de mellkasa szûk. Kis keze száraz. Bõre soha, a legnagyobb hõségben sem izzadt. Rövidre nyírt, érdes bronzhaj tapadt szabályos, de meglepõen kicsiny koponyájához, melyen peremtelen fülek lebegtek, oly lazán, mintha papírból vágták volna ki, és csak odafércelték volna. Vékony ajaka szívósnak, kegyetlennek mutatta. Arca pedig, mintha fából lett volna, élettelen volt és szabálytalan, csupa szeszélyes sík, egymásra borítva, csupa furcsa ötszög, mint egy kubista faszobor.
Hirtelen abbahagyta a fütyülést, mert hozták bõröndjeit, két pompás angol disznóbõr bõröndöt.
Elkomolyodva, immár teljes odaadással és áhítattal nyitogatta a patentzárakat.
Mi minden volt itt.
Tizenegy öltözet ruha, frakk, szmoking, télikabát, oposszum-prémmel, csodálatos ingek, selyem alsónadrágok, nyilas harisnyák, lakkcipõk, bohémes félcipõk, melyeknek leffentyûs bõrnyelve egészen kicsapódik a lábfejre, aztán körömápoló-táska, többféle illatszivattyú, fehér ebonit tégelyekben glicerinszappanok, mert csak glicerinszappannal tudott mosakodni.
Legalul két könyv is: egy salátává olvasott, szamárfüles füzet, Karinthy Frigyes mûve, az Így írtok ti... meg egy dióhéj-nyelvtan: Egy óra alatt angolul.
Angéla néni segíteni akart neki a csomagolásnál, de õ ruháihoz senkit a világon nem engedett hozzányúlni. Nem volt szüksége semmire. Keféket is hozott magával. Egyenként kefélgette kabátjait, ujjával lepöccentett egy-egy porszemet, a nadrágokat húzogatta, akasztóba szorította, föllógatta a szekrénybe, melyet nagynénje rendelkezésére bocsátott.
Piperecikkeit a fürdõszobába vitte, s ott hozzálátott a tisztálkodáshoz. Hosszan mosakodott. Szappanozta magát, zuhanyozta, s noha reggel már megberetválkozott, a remek amerikai önborotválkozójával végigsiklott arcán, a fecskendõbõl kölnivizes permeteget fújt hóna alá, fehérnemût váltott, sötétkék ruháját öltötte föl, a rozsdaszín nyakkendõvel, s felfrissülten, újjászületve lépett ki az ebédlõbe, hol Kornél bácsi már várta.
- Hallo - üdvözölte Jancsi -, hallo, Kornél bátyám. How do you do?
- Szervusz, csacsi. Hát te hogy vagy?
Kornél bácsi hátbalökte, s családi szokás szerint megcsókolta a jobb és bal orcáját.
- Thank you, very well.
- Mit szólsz hozzá - mondta Vizyné -, egészen megtanult angolul. Amerikába akar menni, Hollywoodba, moziszínésznek.
- Elõbb azonban majd itthon keresi meg a kenyerét.
- Kornél bátyád állást szerzett neked a bankban.
- Yes, yes - bólongott Jancsi.
- Idefigyelj, te hetrefüles. Holnap reggel együtt megyünk az igazgatóhoz, be kell mutatkoznod.
A bankügyeket magyarázta, de Jancsi erre nem tudott figyelni.
Kornél bácsi bal arcán, közvetlenül az orra mellett, volt egy csokoládébarna szemölcs, melyre legjobban emlékezett az egész Kornél bácsiból. Ez, amint beszélt, le-föl mozgott. Jancsit, mint gyermekkorában, az a gondolat kísértette, hogy két ujja közé csippentse, fölemelje és húzza mindaddig, míg le nem szakad, s Kornél bácsi föl nem ordít.
Angéla néni a cselédnek utasítást adott a terítésre vonatkozólag. Fehér ruhájában, sárga hajával szinte világított a szobában, mint egy hosszú gyertya, valami fölületes fényt árasztva.
Jancsi erre a két emberre tekingetett, aki elõtte nem volt több, mint egy-egy szereplõ, aki véletlenül épp ezt a maszkot választotta magának, s csak azért viseli, mert különösen kedve telik benne. Hiányzott belõle a részvét, mely egy idegen életet is éppoly végzetesen szükségesnek érez, mint az önmagáét. Az ifjúság könyörtelen nihilizmusa lakozott benne.
Az ilyen benyomások zavarba hozták, s igyekezett elterelni õket. Köhhentgetett, közbeszólt, hogy várják õket Egerbe, csak menjenek le, s az asztalon lévõ evõszereket babrálgatta.
Leültek ebédelni.
Jancsi Kornél bácsival szemben foglalt helyet. Szemét az abroszra sütve sunyított nagybátyja felé, aki kanalazgatta a marhahúslevest.
De nem sokáig.
Egyszerre fölkiáltott:
- Mi ez? - és rémülten magasba tartotta kanalát.
Vizyné tágra nyitotta szemét, mint aki valami baljós csodát lát.
Az történt, hogy a kanál, amint levesébe meregette, egyre fogyott, aztán merítõcsészécskéje egészen elolvadt. Csak csonka nyele maradt kezében.
- Ezt te csináltad, kópé - mutatott a vigyorgó Jancsira.
- Ugye vicces?
- Szamárság. Hol szerezted?
- Bécsben. Múlt hónapban, amikor fönnjártam. Egy bazárban. Nézd - és Jancsi kivett zsebébõl egy másik ilyen csodakanalat.
Kornél bácsi nem haragudott. Vizyné pirongatta Jancsit:
- Mondd, fiam, mikor jön meg már az eszed, mikor komolyodsz meg?
Jancsi megmutatta humoros készletét, melyet egy osztrák gyár az általános jókedv fokozására, a csüggedt emberiség fölvidítására gyárt.
Volt neki egy cigarettatárcája, melybõl, ha egy cigarettát kivesznek, az egész automatikusan kiugrik, olyan cigarettája is, mely rakétákat szór és bûzölög, gyufadoboza, melynek egyetlen gyufája sem gyullad meg, pálinkáspohara, tele sárga császárkörtelikõrrel, de nem lehet kiinni, mert fölül be van üvegezve, aztán egy nyávogó revolvere s egy nyomtatott villamosszabadjegye, mely viselõjét följogosította arra, hogy bármely villamos alá ingyen odafekhet.
Angéla néni sopánkodott, hogy ez a fiú csak nem változik. Kiskorában is épp ilyen volt. Egerben egy éneklõkanonok alól kihúzta a széket, s egy fehér kutyájukat, mikor otthon a kerítést mázolták, zöld olajfestékkel befestett, és az szegény zöld is maradt, míg el nem pusztult.
Kornél bácsi próbált inni a császárkörtébõl, elsütötte a nyávogó revolvert, aztán figyelmeztette, hogy most már elég legyen, vége a tréfának, holnap kezdõdik a komoly munka.
Másnap kocsin vitte a bankba.
A vezérigazgatót keresték, de elõbb egy másik igazgatóhoz utasították õket, s csak körülményesen jutottak elõszobájába, mely telis-tele volt várakozókkal.
Vizy beizent hozzá, a vezérigazgató visszaizent, hogy engedelmet kér, egy bolgár miniszter van nála, de rögtön utána rendelkezésére áll. Szemüveges titkárnõjével átvezettette Vizyéket egy egészen igénytelennek látszó kis szobába, hol a protekciós vendégeket szokták elbújtatni.
Pár perc múlva a mellékajtón feltûnt a vezérigazgató, egy köpcös, alacsony, igen erõs zsidó. Gyûrött ruhát viselt, és szipkából szívta szivarját.
Vizyt és Jancsit átkarolva betessékelte egy üres tanácskozóterembe, mert - amint mondta -, valósággal szöknie kell, hogy lélegzethez jusson. Amíg Vizy körülményesen elõadta kérését és a vezérigazgató kegyes ígéretét, melyre az már nem emlékezett, a vezérigazgató irattömböt húzott ki zsebébõl, irónt kért Jancsitól - érdekes, nem is volt irónja! -, s máris írt rá valamit, folyton társalogva és egyre erõsebben szivarozva. Közben a szivarhamu mellényére pottyant, melyet le se tisztogatott. Aztán kezet fogott velük, a mellékajtó felé tartott, ahol már egy bizottság várta.
A tanácskozóterembe belépett egy kifogástalanul öltözött úr, aki már értesült az intézkedésrõl, boldogan szorította meg Vizy és Jancsi kezét, melyen nyilván még érezte a vezérigazgató ki sem hûlt, varázsos kézszorítását, s a liften levitte õket a földszintre, majd egy vaslépcsõn a föld alá értek, a pincehelyiségben lévõ páncélterembe.
Itt Jancsi kapott egy íróasztalt, bemutatkozott kollégáinak, és munkába állt.
Csodálatos világ volt ez. Jancsi napról napra jobban bámulta.
A hatalmas épület a tér közepén oly ünnepien és méltóságosan magasodott az égbe, mint egy székesegyház. Még a gõgös, mindig sietõ autók is türelmesen várakoztak a járda mellett, s a járókelõk, akik csak elhaladtak a kapuja elõtt, valami tisztelettel teljes kíváncsisággal tekintettek be, halkították hangjukat, szinte a kalapjukat is leemelték. Azok, kik künn a városban, az életben semmiben sem hittek, itt hittek valamiben, érezték, hogy itt csakugyan van valami.
Maga a portás is önérzetesen strázsált paszományos sapkájában a küszöbön, félig még az utcán, de félig már a szentélyben, körülvéve a tájékozatlan kéregetõk gyanús tömegétõl, kik illetéktelenül akartak bejutni. Elõször is õ döntötte el, ki méltó arra, hogy betegye ide a lábát, s csöndesen, tapintatosan távolította el a hisztérikus szegényeket, mert amint Jézus is kiverte templomából a vámosokat, és publikánusokat, ez a szentegyház sem tûrt hitetleneket, akik nem egészen szolgáltak a pénznek.
Jancsi szeretett idõzni az elõcsarnokban, a zöld márvánnyal rakott, aranyozott folyosón, hol üvegfestmények szûrték át a napsugarakat. Messze kétfelé ágazó derengõ lépcsõket látott, faburkolatos termeket, fogadószobákat, kényelmes zsöllyékkel és díványokkal. Mindenütt a bõség és föltétlen jólét terpeszkedett. Körbejáró liftek zakatoltak. A pénztárteremben harminc írógép kattogott, s vagy száz hivatalnok görnyedezett üvegkalitkájában.
Ott, ahol õ volt, a páncélban, éjjel-nappal égtek a lángok, mint valami öröktûz egy istenség tiszteletére. Erre az osztályra, mely a részvényeket és értékeket foglalta magában, különösen vigyáztak. Félméteres vastag ajtók zárták el egymástól a termeket, a vészcsengõk a legkisebb mozdulatra megszólaltak, s mikor alkonyodott, a folyosón kézi villanylámpával megjelent a bankõrség. A felek, akik idejöttek, bõröndben hozták a valutát, az aranyat és ékszereket, egy kis fülkébe vonultak, mely a gyónószékre emlékeztetett, magukba szállva, mintegy lelkiismeretüket vizsgálgatva itt rendezgették kincseiket, melyeket egy acélszekrénykébe zártak, s maguk helyeztek a safe-be. Hosszú, ismeretlen eredetû csöngetések hallatszottak, melyekre kedves kis groom-ok ugrottak ki valamelyik ajtóból.
Fölötte pedig mindenütt jelenlevõen uralkodott az elsõ emeleti folyosó egyik szárnyán az, akit õ már személyesen ismert, de csak egyszer látott, a vezérigazgató, aki mindig itt volt, és mindig nem volt itt, csak egy pillanatra jelent meg, az autóján is amerikai pénzcsoportokkal tárgyalt, láthatatlanul röpült föl a liften, láthatatlanul suhant szobájába, s körötte zengettek a telefonok, zúgtak a csõposták, röpködtek a táviratok, sürgött-forgott fényes segédlete, a titkárok, mint áldozárok, a cégvezetõk, mint prépostok, az igazgatók, mint kövér, öreg püspökök, míg õ elvonulva a szentek szentélyébe, személyesen járult az oltárhoz, s egy percben talán színrõl színre szemlélhette azt, amiben a huszadik század még hitt, az egyedülvaló bálványt, az arany Istent.
Milyen érdekes volt mindez és milyen biztonságos. Jancsi úgy érezte, hogy a megrendült világ szilárd pontjára került, s maga is tagja ennek az egyházi rendnek, mintegy az új vallás kispapja. Egyszerre felnõttnek, önállónak képzelte magát.
Késõbb megtudta, hogy Elekes Józsi is itt van, fönn a második emeleten, a valutaosztályban. Röhögve ölelkeztek össze a folyosón, mint jó vidéki cimborák. Mindjárt aznap találkát adtak egymásnak egy zenés kávéházban. Késõ éjszakáig nem tudtak elválni. Jancsi fölkísérte a Bécsikapu térre, ahol Elekesék laktak, Elekes visszakísérte õt az Attila utcába, s mindezt addig ismételték, míg ki nem fogytak egyetlen beszédtárgyukból, a nõcsábászatból.
Elekes két osztállyal járt fölötte az egri gimnáziumban, már egy éve bankfiúskodott, pestinek számított. Ismerte a társaságokat. Délelõttönként a bank házitelefonján megbeszélték az aznapi teendõket.
Jancsinak elsõ dolga volt, hogy itt Pesten is ideált válasszon magának. Enélkül nem tudott élni. Úgy tetszett, hogy addig nem is rendezkedett be rendesen, míg nincs egy lány, akinek udvarol, aki mindegyik közt a legfontosabb, akire este lefekvés elõtt úgy gondolhat, mint az egyetlenre. Két lány között habozott, Elekes húga és Tatár Ilonka között. Választása az utóbbira esett.
Tatáréknál egy-egy délután tíz, tizenöt fiatalember is összeverõdött.
Elekes a Margitkának csapta a szelet, ezért pártolt Jancsi Ilonkához.
Ilonka vidám, kedves lány volt, csinos, csak kissé kövérkés. Látszott rajta, hogy egykor éppúgy el fog hízni, akár az apja és az anyja.
Ez a szerelem mindössze abból állott, hogy Jancsi, mikor szobájukba lépett, elõször rátekintett, valamivel hosszabban fogott vele kezet, s a zongorára könyökölve megkérte, hogy játsszék egy magyar nótát. Virágokat küldözgetett neki. Reggel, mielõtt a bankba ment, többször lehetett látni a krisztinai virágosboltban. Szaglálódott a virágok között, arcát egy fehér viola felé hajtotta, rámutatott, hogy azt küldjék föl Tatárékhoz a névjegyével együtt.
Vizynének a vendég nem volt oly kellemetlen, mint hitte. Jancsit a bank megkomolyította. Kilenckor már elment, fél háromkor jött haza ebédelni. Ebéd után, míg az asztalnál cigarettát töltött s körmeit ápolta, beszélgetett a nagynénjével.
Angéla néni évõdött vele:
- Szegény Ilonka.
- Miért, Angéla néni?
- Azért, fiam. Mert ti, férfiak nem tudtok igazán szeretni. Megtetszik nektek egy arc, aztán elfelejtitek. “Andere Städtchen, andere Mädchen.” Ismerlek, szép maszk. El ne csavard annak a lánynak a fejét.
Jancsi elvörösödött, gyengén tiltakozott, hízelgett neki, hogy ily romlottnak tartják. Fitymáló kijelentéseket tett a nõkre. Vizyné korholta, de gyönyörködött az õ férfirokonában. Arcáról titkos bûnöket olvasott le.
Négy óra felé a fiú már öltözködött. Illatos szájvízzel öblögette száját, várta Elekest, aki kicsípve, monoklival a szemén, feljött érte. Mentek, élni világukat.
Otthon a ruháin kívül semmivel sem törõdött. Semmit se látott ez, semmit se hallott. Azt is kereste, ami a kezében volt. Már három hete lakott náluk, de a cselédet még mindig Katinak nevezte, összetévesztette az egri cselédjükkel. Nem is igen ismerte volna meg az utcán.
Anna pedig eleget veszõdött vele. Minden reggel nyolckor bekopogtatott hozzá, kakaóját egy aranyszegélyes findzsában a hencser melletti székre tette, egy kiflivel meg egy pohár vízzel.
Az úrfi nehezen ébredt. Félóráig kellett keltegetni. Kapkodva öltözködött, hogy el ne késsék a bankból, feldöntötte a széken a pohár vizet, az éjjelit a földön, prüszkölve mosakodott, csorgatta a csapokat, árvizet csinált, nedves lábbal tocsogott a kifényesített padlón.
Külön kellett takarítani utána.
Amikor a füttyszó elnémult - mert az úrfi folyton trillázott, mint egy kis madár -, Anna bement a fürdõszobába, hol még a parfümje röpködött. Bódultan állt meg a szívdöglesztõ párázatban. Rakosgatta körömráspolyait, ollóit. Egyszer az egyik illatszivattyút is megnyomta. Hideg parfüm fröccsent ki belõle, oly gyorsan, hogy ijedten tette vissza a helyére.
Jancsi úgyszólván csak hivatalosan érintkezett vele. Hogy Elekessel elment, a konyha küszöbérõl szólt be hozzá, mondja meg a méltóságos asszonynak, hogy ekkor vagy ekkor jön haza vacsorázni.
Egy késõ délután Anna egyedül vasalt az elõszobában.
Két székre helyezett vasalódeszkán valami nadrágot gõzölt, vizes ruhával.
Jancsi sebbel-lobbal nyitott be. A lány látván, hogy a bejárás el van torlaszolva, utat akart csinálni, de az úrfi intett, hogy csak maradjon, visszasietett az ajtóhoz, s a deszkát nekiszaladásból átugrotta.
Az ebédlõ ajtajánál hátrafordult, hogy lássa a hatást. Anna tovább vasalt közönyösen, kissé szétvetett combokkal. Pepita ruhája odatapadt testéhez. Lábán nem volt cipõ.
Október elején Vizyéket meghívta Patikárius Ferenc az egri szüretre. Elhatározták, hogy lerándulnak, négy napra.
Vizy szabadságot kért a minisztériumban. Eleinte úgy volt, hogy Jancsi is velük megy, de a bankban nem akart mindjárt mulasztani, meg aztán õt jobban érdekelte Pest, a mozi és Tatárék. Vizyné kioktatta a lányt, hogy e négy napon mit fõzzön a fiatalúrnak.
Egy szerdai napon utaztak el, a déli vonattal.
Jancsi kikísérte õket a pályaudvarra, mert Vizyék, noha már huszonöt éve Pesten laktak, sokat adtak az ilyen rokoni szertartásosságra: lélekben vidékiek maradtak.
Elsõosztályos félfülkébe szálltak.
Vizy elárasztotta feleségét figyelmével, az ablak mellé ültette, ásványvízért, újságért szaladt, kérdezgette, jó-e a helye. Angéla néni bólintgatott.
Amikor megdöccent a vonat, a peronon álló unokaöccséhez fordult, még egyszer megkérte, ügyeljen mindenre, vigyázzon a házra. Kornél bácsi a zsebkendõjét lengette.
Jancsi leemelte szalmakalapját, s utánuk kiáltott:
- Hip-hip-hurrá!
 
VAD ÉJSZAKA
Még lassan gurult a vonat, még látta Angéla néni arcát és Kornél bácsi zsebkendõjét, mikor egyszerre - magának is érthetetlenül - elhatározta, hogy nem tér vissza a bankba, amint szándékozott, hanem hazamegy, és ott azonnal lekapja a tíz körmérõl Annát.
A gondolat oly kéjes és izgató volt, hogy torka kiszáradt tõle. Egy vasoszlopba kapaszkodott, nézte a pályaház óráját, mely éppen XII-t mutatott. Mélyen tüdejébe szívta a rossz kõszénfüst savanykás szagát.
Künn, a pályaudvar elõtt az az érzése támadt, hogy most érkezik egy idegen városba, s ezer és ezer új dolog várja. Nem is látta a verõfényben csillogó teret színes alakjaival és a komor Barossal, csak Annát, aki a keskeny elõszobában a két székre fektetett vasalódeszkán vasal, a pepita ruhájában, mezítláb, kissé szétvetett combokkal, s vágy fogta el, hogy máris ott legyen, és hátulról átölelje, és aztán minden teketória nélkül, ahogy a cselédeket szokás, feldöntse, mint egy liszteszsákot.
Szaladni kezdett. A meleg októberi dél pörkölte ruháját. Fölugrott egy arra haladó villamosra, de a következõ megállónál leugrott. Egyfogatút füttyentett oda, borravalót ígért a kocsisnak, hogy minél gyorsabban hajtson.
Mily lassan hajtott. Minden kerékforgás egy végtelenség volt. A kép pedig, mely oly váratlanul bukkant föl elõtte, nem hagyta el, folyton incselkedett vele, már mozgott, meg is elevenedett, mint egy film. Anna letette a vasalót, kétesen elmosolyodott, és beleült az ölébe.
De az elõszobában nem volt ott sem õ, sem a vasalódeszka. Hol van? Jancsi zavartan nézett be a konyhába:
- Ebédelünk?
- Már? - kérdezte Anna a tûzhelynél. - Azt hittem...
- Mit hitt?
- Hogy ma is csak fél háromkor.
- Ja? Nem.
- Azért mindjárt készen lehetek.
- Mondja csak, mondja nekem...
- Tessék.
- Mi van?
- Rongyosleves.
- És?
- Borjúsült.
- És?
- Mákosmetélt.
- Mákosmetélt - ismételte Jancsi a homlokát ráncolva -, mákosmetélt.
- Talán nem tetszik az úrfinak szeretni?
- De. Nagyon is szeretem én a mákosmetéltet. A mákosmetéltet nagyon is szeretem.
Azt se tudta, hogy mit beszél, csak szaporította a szavakat. Agyveleje ezalatt nagy munkát végzett. Összehasonlította azt a lányt, aki most egészen más helyzetben, egészen más hangulatban, egészen más ruhában állt elõtte, azzal a másik lánnyal, aki azon a délután itt vasalt, s igyekezett az elõbbit az utóbbival azonosítani, hozzátörni a vágyához. Anna nem volt mezítláb, cipõt viselt, ez is zavarta.
Benn az ebédlõben már csak neki terített, a Kornél bácsi helyén.
Széttekintett, és megint elöntötte az a forróság, mely a pályaudvaron. Percekig nem is tudott mozdulni. Egyedül volt, egészen egyedül, vele.
Lábujjhegyen és igen gyorsan a hálószobába futott. A tapétaajtóban a kulcsot kereste, a külsõ zárból a belsõbe helyezte, s többször bezárta, kinyitotta. Innen meg az ebédlõbõl be lehetett zárni az egész lakást. Künn az elõszoba ajtaját tejüveg borította, oda még fényes nappal se láthattak be a folyosóról.
Gondolkozott valamin. Hozzáért egy párnához és összeborzongott. Megállt a nagytükör elõtt, nézegette, arra gondolt, hogy ez a tükör visszaveri két ember alakját is, akik meztelenül összeölelkezve csókolóznak elõtte. Egy terítõt simogatott. Minden, ami itt volt, minden bútor és kis tárgy be volt avatva tervébe, annak a villamosságát sugározta. Az elhagyott lakás már nem is látszott családi szentélynek, hanem egy bûntanyának, mint egy cinkostárs, eleve beleegyezett mindenbe, hallgatagon.
Az íróasztalról tiszteletlenül fölemelte a tékát, belenyúlt, kotorászott a szekrényekben, ráncigálta a zárt fiókokat, leült a székekre, végigheveredett a díványokon, Angéla néni díványán is, melyen még nem feküdt. Párnákkal polcolta körül magát, cipõjét föltette a fehér selyemterítõre. Bánta is, hogy összepiszkítja. Inkább élvezte a gondolatot, hogy itt minden a másé, hogy itt mindennel azt tehet, amit akar, s valami mámor bujtogatta, valami ifjú, vandál ösztön, hogy rugdalózzék, hogy fölfeszítse a zárakat, hogy mindent kinyisson, mindent besározzon, elrontson, szétrepesszen és összetörjön.
Úgy tervezte, hogy majd az ebédnél kezdi. Anna beadta a levest, de a lány nem tekintett rá. Ebbõl azt következtette, hogy már sejt valamit. A húsnál észrevette, hogy mintha egy kis gúnymosoly is játszanék a száján, s mihelyt szólna hozzá, elnevetné magát, és lehetetlenné tenne mindent. Ezért a tésztáig halogatta. Ellenben ekkor is csak ezt mondta: “Köszönöm”.
Ebéd után kétségbeesetten, tehetetlen dühvel feküdt le a hencserre, két tenyerével eltakarta arcát, átkozta bambaságát. Nem tudott beszélni a nõkkel, fõképp akkor nem, amikor akart. Ilyenkor vagy oly burkolt volt, hogy egyáltalán nem értették, vagy oly otromba, hogy megsértõdtek, és õ fülig pirult ügyetlenségén. Többnyire csak viccelt velük. Tatár Ilonkával meg a többiekkel ez csak ment valahogy, Annával azonban nem tudott mit kezdeni.
Különben is sok olyan dolgot észlelt rajta, mely elidegenítette. Haja csenevész volt, mint a parasztlányoké, vékonyka kontyban végzõdött, hisz a szép haj, a gazdagok és kiváltságosok sörénye hamar lekopik a cselédek fejérõl. Felsõajkán fölfedezett egy pihebajuszkát, melyre a konyha melegétõl gyöngyözõ harmat csapódott. Az orra körül egy kis pattanás. Termete is túlontúl sovány. Csak a szeme szép és a foga.
Jancsi, hogy vigasztalja magát, és végképp elvegye a kedvét a lánytól, folyton ezeket hánytorgatta. Olyan csontos, mint egy fiú, bajusza van, izzad, egy nyári pattanás virít az orra körül, és az a satnya kis hajcsutka a fején. De minél többet töprengett, annál inkább látta, hogy hiába. Nem hûlt a láza, hanem növekedett. Azok a kis hibák, melyek eleinte oly idegenszerûvé, majdnem visszataszítóvá tették, csak közelítették hozzá, mindinkább alkalmas lett arra a célra, melyre kiszemelte. Nyöszörögve fetrengett, és a másik oldalára fordult.
Annának ez volt az elsõ napja, mikor gazdái nélkül, önállóan intézkedhetett. Boldogan sürgött-forgott, akár egy házvezetõnõ. Alighogy elmosogatott, a hálószekrényébõl kiszedegette a méltóságos úr kabátjait, nadrágjait, hogy kibenzinezze. Amint magára ölelte a nagy nyaláb ruhát, és kifelé igyekezett, a hencseren megpillantotta az úrfit. Mereven feküdt, szájában valami üvegcsõvel, melyrõl nem tudta, hogy micsoda. Meg is szólította:
- Betegnek tetszik lenni?
- Dehogy - riadt föl Jancsi, és szájából kivette a hõmérõt, s anélkül hogy megnézte volna, lerázta. - Azt hittem, hogy lázam van, mértem magam. Kissé - és ezt a szót minden ok nélkül különösen hangsúlyozta - meghûltem.
Az esze nem járt ott, hanem ezen:
- Most itt az alkalom. Egy viccet, egy egészen közönséges viccet, valami falrengetõ, vastag disznóságot, s elröhögi magát, megszédül, azonnal a hátára esik. A cselédeket ilyesmivel szokás fogni. Hopp Sári sarokra... Ráugrani, fölemelni a szoknyáját. Mi történhetik? Legfölebb a kezemre üt. Nagy eset. Egyébként se szûz. Látszik rajta. Kicsi a melle és lóg. Az ilyenek jófélék. Elekes mondja. De azért jó kis ringyó lehet. Édes kis szotyka. Afféle parasztszajha.
Ilyesmikkel biztatta magát, és más rondább szavakkal is, melyeknek édessége úgy karcolta a torkát, mintha köcsögbõl mézet nyalna. Köhögött tõlük.
Anna így szólt:
- Mert lehívhatom a Moviszter doktor urat. Az ilyenkor otthon van. Még nem is rendel.
- Ugyan - nevetett Jancsi, de nagyon elkényszeredetten, s felkönyökölt, úgy nézte a lányt.
És ezt gondolta:
- Lám, a szemembe tekint. Tehát az ebédnél tévedtem. Semmit se sejt. De honnan is sejtené? Ezek nem értik a célzásokat, mûveletlenek. Beszélni kell. Nem úgy, hanem kissé finomabban. Minden pillanatért kár. Ha sokat kukoricázom, akkor semmi se lesz az egészbõl. A mai nap már elveszett. Még csak három nap van: csütörtök, péntek, szombat. Vasárnap vége. Mozgás.
Kinyitotta a száját, már azt hitte, hogy mond valamit. Nem jutott eszébe semmi. Csak ennyi:
- Anna.
- Kérem.
- Anna, nézzen ide. Én egész délután itthon vagyok, ma nem megyek sehová. Ha azonban csöngetek, azonnal jöjjön be. Várjon, Anna - tette hozzá, noha a lány egyáltalában nem indult. - Igen, csak ezt akartam mondani.
Most elment a lány. Jancsi fölugrott, és az ebédlõ ajtajáig futott, de a kilincsnél megtorpant. Nevetséges volna, hogy közvetlen az eltávozása után szaladjon a konyhába. A csöngetés szintén. Mást gondolt, visszafeküdt vackára, mely átfûlt átkozott melegétõl.
Mi volt ez? Nem értette.
Ilyesmit, mint most, még nem érzett soha, csak egyszer, egyetlenegyszer.
Igen, akkor, mikor az érettségi után Bécsbe rándult, s visszafelé utazott egymaga a délutáni vonat egy rosszul világított fülkéjében.
Összeszorította szemhéjait, s próbált emlékezni.
Ez úgy történt, hogy valamivel a magyar határ elõtt észrevett egy nyomott homlokú nõt, aki az ölében valami nagy kalapdobozt tartott, melynek fönn, a csomagok közt már nem talált helyet. Csüggedtnek, elhagyottnak látszott s betegesnek is. Vastag, szürke posztóruhát hordott. Cipõje sarka le volt taposva. Nem tudta, hogy kicsoda lehet, hogy hány éves, hogy asszony-e vagy lány, hogy magyarul beszél-e vagy németül, de mihelyt megpillantotta, nem bírta róla levenni a szemét. Alacsony, bádogszín ég alatt futott a vonatjuk. Lassan csöpörgött az esõ, mely a levegõt gõzfürdõszerûen elnehezítette. Amint a kalauzok kiáltották az állomások neveit, hangjuk elhalt a vattapuha párákban. A nõ, mielõtt megszólíthatta volna, leszállt a brucki határállomáson. Cepelte kalapdobozát, tocsogott a sáros sínek mellett, verte az esõ, mert ernyõt se hozott magával, aztán eltûnt a szürke tájon, gyalog. Jancsi sokáig nézett utána az ablakból. Az életét adta volna, ha követheti, ha megfoghatná a kezét, ha csókolhatná lankadt száját, aztán együtt vacsorázhatna vele egy határmenti szálloda szobájában, ahol csak egy asztal van, egy éjjeliszekrény és egy ágy. Másnap azonban elfelejtette az egészet.
Elekes nyilván hazudott, mikor azt mondta, hogy a cselédekkel a legkönnyebb. Ezekkel talán a legnehezebb.
Dühösen átöltözködött, s elment.
Tatárékhoz indult, de a Zerge-lépcsõn megfordult, az Alagúton át Pestre sétált. Beült egy moziba, végignézett egy hétfölvonásos, olasz szerelmi filmet. Egy pathefonba is jegyet váltott, Wagner Bolygó hollandiját hallgatta.
Künn esteledett. A homály bátrabbá tette. Úgy képzelte, hogy a lányt egyszerûen letiporja, vad sikollyal. Fölvágtatott a lépcsõn.
Csakhogy a konyha üres volt.
Mint a gyilkos, aki kezében a késsel a szobába toppan, ahol nem találja a régen kipécézett áldozatot, csüggedten vetette magát a dagasztószékre, az asztalra borult. Az is jólesett, hogy legalább itt lehetett, ebben a ronda konyhában, ahol még a benzin bûze szálldogált. Anna, mikor itt találta, megijedt.
- Hol volt? - tudakolta Jancsi.
- A mészárosnál, karajt vettem vacsorára - s a szatyorból kiemelve mutatta az újságpapírba csomagolt húst.
- Nem kell - intette le Jancsi. - Ma nem vacsorázom. Csak feketét.
Feketézett. Aztán az ablak elé állva nézte az éjszakát.
Tízkor Ficsor becsukta a kaput, Moviszterné abbahagyta a zongorázást, a ház elcsöndesedett. A cselédszobában sötét volt.
Õ is levetkõzött. Eloltotta a villanyt.
Egy darabig hálóingben álldogált a sötétben. Nem lehetett tudni, hogy mit csinál.
Lépett egyet. A padló fanégyszögei úgy recsegtek, hogy a házban mindenki meghallhatta, s bizonyára gyanította is, mi járatban van. Visszalépett régi helyére.
Megint tétovázott, majd méterrõl méterre, kísérletezve tapogatózott elõre, oly óvatosan, mintha egy sakktábla kockáin járna valami mesterjátszma döntõjében. A padló ropogott, mint a gépfegyver.
Erre fogait összeszorítva szaladt, nem törõdve többé, hogy mit gondolhatnak az éjjeli kirándulásáról. A kilincsek visítottak, az ajtók jajgattak.
Már a konyha éjszakájába ért. Karjait maga elé tartva botorkált a fal felé. Fogalma se volt, hol az ágy. Azt kereste.
- Alszik? - kérdezte halk, bizonytalan hangon.
- Nem - válaszolt azonnal Anna éber hangja.
- Azt gondoltam - dadogta Jancsi. - Azt gondoltam tudniillik, hogy már alszik.
Most meglelte az ágyat.
Oly merészséggel, melytõl maga is megrémült, leült az ágy szélére.
Valami nesz hallatszott, könnyed ruhasuhogás, tétova mozgolódás.
A lány felült az ágyban. Csak ekkor tudta meg, hogy nem csalatkozott, és az, ami oly hihetetlennek tetszett, mikor a sötétben a hang azt kérdezte, hogy “Alszik?” csakugyan valóság.
- Ha nem haragszik - mondta Jancsi elfulladó lélegzettel.
Anna csak ült az ágyban, egyszerûen és becsületesen, mint a beteg, aki az orvos érkeztére felül, és vár, hogy az megvizsgálja.
Nem egészen értette a helyzetet.
Azt már hallotta, hogy az urak kijárnak a cselédekhez, meg hogy a cseléd szeretõje is a gazdájának, és egyiknek-másiknak gyereke is született tõle. Kajáron volt egy ilyen lány, az szégyenbe esett egy pesti ügyvédtõl. Tudta ezt és sok mást is, amit a lányok beszéltek. Ellenben hogy az ilyesmi csak így esik meg, mint most, az valami együgyû csodálkozással töltötte el.
- Fél? - kérdezte Jancsi, még mindig az ágy peremén. - Mert ha fél, akkor visszamegyek.
Anna félt egy kicsit, de mert nagyobb megtiszteltetésnek érezte az úrfi közeledését, és jobban félt attól, hogy visszamegy, mint attól, amitõl voltaképp félt, ezt felelte:
- Nem.
Jancsi befeküdt a vaságyba. Csak a szélére, majdnem az ágy rúdjára. A lány az ágy másik szélére húzódott.
Közöttük akkora üres hely maradt, hogy ott még valaki elférhetett volna.
De már közös paplannal takaróztak, azzal a huzatlan, bordó gyapjúpaplannal, melyet Jancsi, noha Angéla néni tulajdona, oly idegennek és szennyesnek vélt, mint egy himlõs beteg paplanát.
A paplant fölhúzta egészen a szájáig.
Csodálatos volt ez a tilalmas forróság. Azt hitte, nyomban lázat kap tõle, és ellobog benne, mint valami tûzben. Lábait kéjelgõ lassúsággal nyomorgatta elõre, valahová a homályba, a cselédágy ismeretlen mélységébe, melyben valami piszkot sejtett és vért, valami szörnyû undokot, talán poloskát és békát. Remegõ ujjai a szakadozott pamutlepedõt simogatták.
Forgolódott, meghengergõzött néhányszor, akár a szemétdombon, hogy annál mocskosabb legyen. Már fölolvadt benne, egy volt vele.
A lábánál mozgott valami: egy fekete folt.
Riadtan szólt:
- Mi az?
- A csirke. Hess te - tapsikolt Anna, s a csirkét lekergette, és az elrebbent az ágyról a konyha egy sarkába, s ott csakhamar elaludt állva.
Jancsi közeledett, nem sietve egy-egy ujjnyit csúszott feléje, hiszen ezt a gyönyörûséget is alig tudta már elviselni. Nem volt szüksége a fokozására.
Bal karját a lány mellére tette.
Anna hagyta.
Õt most valami kezdõdõ, kellemes melegség járta át: a szerelem.
Tudta, hogy ölelik. Lenn a falun a legények nemegyszer ölelték, fogdosták a mellét tréfaságból.
Hanem aztán hangosan és egészségesen elkacagta magát:
- Ha látnák.
- Kicsoda? - ijedt föl Jancsi, elkapva karját Anna mellérõl és kifelé fülelt a lépcsõházba, hol egy ajtót csaptak be. - A bácsiék?
- Nem a méltóságos úrék.
- Hát kik?
- A kisasszonyok - nevetett Anna, a szívébõl, kacéran és csúfondárosan. - Az úri kisasszonyok.
- Ah - szólt Jancsi, akinek ez a föltevés hízelgett. - Törõdöm is én velük - és ezt oly fölényesen jelentette ki, mintha egyetlen mozdulatával ezer és ezer szerelméért epekedõ várkisasszonyt ítélne halálra. - Nem kellenek nekem. Sem õk, sem az úriasszonyok. Mert nekem úriasszony szeretõim is voltak - lefordította cselédnyelvre: - nagyságák, méltóságák. Nekem maga kell. Olyan szép.
- Mért nem mondta már reggel az úrfi?
- Hát észrevette? Ugye, mikor visszajöttem az állomásról? Vagy az ebédnél? Ugye, már reggel?
- Ha akkor tetszik mondani, akkor legalább egész nap szép vagyok.
- Ne - kérlelte Jancsi, akit szíven ütött ez a csúnya szellemesség. - Nézze: ne, ne. Maga olyan szép - s a vágytól rekedten: - esküszöm.
- Ez bûn, úrfi - leckéztette a lány.
- Mért volna bûn?
- Megesküdni minden vöröshagymáért...
Jancsi föltette, hogy most már véget vet ennek. Az évõdõ paraszttréfa, a vidámság gúnyolni látszott finom és beteg úri vágyát, az csöndre áhítozott, hogy ott teljessé váljék és megérjék, mint egy melegházban.
Karjait ismét a lány melle felé nyújtotta.
Anna kitért egy mozdulattal.
- Hallgasson, drága - könyörgött Jancsi, és hadart, hogy ne hallja a lány nevetését, melyet közönségesnek, sértõnek talált. - Ne nevessen, ne beszéljen. Egy szót se szóljon. Csak hallgasson, drágám. Nem bántom. Esküszöm. Olyan szép. Szeretem. Csak magát. Téged - suttogta titkosan a fülébe -, téged - s a rövid személyes névmás, mely két embert teljesen elkever, oly mámort gyújtott benne, hogy lázhólyag fakadt föl a szájpadlásán.
- Téged, téged. Mondd: te. Mondd te is: te. Mondd nekem: te... te...
A lány nem mondta, õ azon a mérhetetlen távolságon tûnõdött, melyet ez a kis szó áthidal.
Jancsi szeme hozzászokott a sötétséghez, meg tudta különböztetni a tárgyak körvonalait, látta Annát. Két fehér melle derengett, megvilágította maga körül az éjszakát.
Vallatta õt, hogy volt-e már szeretõje és kicsoda, mit tud, mit nem tud. Anna kurta, kétértelmû válaszokat adott, aztán nem is felelt. Talán most sértõdött meg azon, hogy az elõbb csöndre intette?
Jancsi ebbõl azt értette el, hogy már mindenkinek odaadta magát, és az utolsók utolsója. Annál jobb, gondolta. És ostromolni kezdte összevissza: hízelgett, erõszakoskodott.
Anna könnyûszerrel verte vissza ügyetlen ostromait. Majd mikor át próbálta kapni derekát, úgy hátralökte hogy az ágy belenyekkent.
- Nem - szólt keményen.
- De mért?
- Azért. Nem szabad.
- Ide figyeljen...
- Tessék már hagyni engem. Menjen az úri kisasszonyokhoz. Maradhasson.
Nini, nem is úrfizta. Úgy látszott, hogy egészen úrrá lett az ágyban.
Jancsi a fejét belefúrta a tarka párnába, rágta a ciháját, arca összemaszatolódott a nyáltól és könnytõl. Hallani lehetett keserves zihálását. Hasra feküdt.
Akkor azonban hirtelenül egy kar kulcsolódott a nyakára, magához szorította, oly erõsen, hogy szinte fájt. Nem kapott lélegzetet. Lassan merült el a gyönyörûségbe, hagyta, hogy belenyomják ebbe a langyos, bágyasztó folyadékba, és megfulladjon lenn, a mélyén, mint egy kád cukrozott tejben.
Rettenetes erõs volt ez a kis parasztlány, és még soványabb, mint gondolta. Ahogy ölelte, testén nem érzett semmi húst, csak inat és izmot, a csontokat, a csontváz finom körvonalait s a medencecsontot, egészen, az olvasztótégelyt, a teremtés titokzatos kráterét.
Többször meghaltak ezekben az ölelkezésekben, és újra-újra föltámadtak.
Alig beszéltek valamit.
Éjfél után kocsi állt meg a ház elõtt. Csöngetett valaki, és a házmester kaput nyitott.
Suttogva tárgyalták, hogy ki lehet a kései látogató.
Az illetõ elhaladt ajtajuk elõtt, fölment a második emeletre, és ott zörgetett. Hallották Moviszter doktor hangját. Pár perc múlva már ketten jöttek le együtt, a doktor beült a kocsiba, s elrobogott. Egy beteghez hívták.
Hajnal felé Jancsi a tûzfal tetején észrevette a kis lángot, s megkérdezte Annától, hogy ki lakik ott. Aztán azon az úton, melyen jött, az ágyába somfordált.
Még nem is virradt.
Tomboló boldogsággal vetette magát a hencserre, hogy végre megtörtént. Förtelmes volt és gyönyörû. Meg volt gyõzõdve, hogy az õ esete egyedül áll, és soha, a világ teremtése óta senki se követett el ily bûnt. De azért tetszett neki és vállalta.
Tatár Ilonka most bizonyára aludt. Az apjának szakálla van. Zsúrok végén mindig bejön a fiatalemberekhez, kedélyesen elbeszélget velük, eszik a maradék tortákból. A mama jól irányított tiltó-helyeslõ tekintettel szemléli, hogy mennyire haladtak.
Jancsi elröhögte magát. Most értette, hogy mért fázott annyira a lányoktól, s mért volt boldog, mikor a lovagi szolgálatok után egyedül, fütyörészve rohanhatott haza.
Ennek itt azonban nem ismerte senkijét. Olyan idegen volt, mint egy vadmadár.
Az ébrenlét és álom éles világosságában még csodálkozott valamin. Azon, hogy csak ennyi az egész, s az emberi élet legfontosabb dolga, melyet a felnõttek oly gondosan titkolnak a gyermekek elõl, ennyire gyermekes, ennyire játékos és bohókás.
Bólintgatott, s a száján - gondolatainak másául - egy fényes és ocsmány mosoly tetszett föl.
 
SZERELEM
Jancsi a föld alatt ült, a páncélban. A bankra a hivatalok kedvetlen reggele borult.
A cégvezetõ valami ívet adott ki neki. Azon egy számoszlop magasodott, akkora, mint egy New York-i felhõkarcoló. Ezt kellett volna összeadnia.
Irónjával a számoszlop egyik emeletérõl a másikra kapaszkodott, de eltévesztette, folyton lejjebb kellett ereszkednie. Végül megunta, félredobta, és az ablakra bámult.
Ekkor jutott eszébe Anna szája.
Anna száját még nem is csókolta meg.
Éjszaka, mikor tüzelõ arcaik egymáshoz közeledtek, Jancsi elfordította fejét, borzongott attól, hogy hozzáérjen ehhez a szájhoz, mely csak egy cselédszáj.
Most egész teste birtoklásánál is izgalmasabb gyönyörûségnek tetszett a megaláztatás, hogy halvány, cserepes ajkait megcsókolja, ajkaival széttolja õket, s ne engedje el mindaddig, míg leheletében ketté nem hasadnak, el nem olvadnak, el nem mállanak, mint ízes, keleti gyümölcsök.
Vette a kalapját, s meglógott.
A lányt a sötét fürdõszobában találta.
- Maradj - lihegte, és megcsókolta.
A csók hûvös volt és furcsa. Nem tudott betelni vele.
Megint és megint mohón hatolt ebbe a szájba, vadul tört be a fogak csontkapuján, s meglelte a nyelvet, mely különös fûszert, bódító zamatot tartogatott számára.
- Még - kiabált -, még, még - mint a telhetetlen gyermek, aki eperkrémet kanalaz, s mihelyt végére ér, máris újat kíván.
Anna, aki azóta elõször látta õt, a szégyentõl elpirulva, a boldogságtól ájultan lapult a fürdõkád bádogfalához, hogy tegyen vele, amit akar. Õ nyolckor, mint rendesen, megfõzte a kakaót, odakészítette az aranyszegélyes findzsában a székre, az úrfi megitta és elment. Természetesnek tartotta volna, ha Jancsi az éjszakai találkozás után meg sem ismeri többé, és sohasem beszél a történtekrõl. Ez sokkal jobban meglepte, mint az, hogy éjjel kijött hozzá.
- Mért nem csókolsz vissza? Mért nem beszélsz? Te nem szeretsz. Ó. Te - én - te - dadogta a fiú a szerelem végzetes csereszavait.
Egyszer, mikor jóllakottan lehullt a szájáról, és lélegzetet vett, Anna kisurrant.
- Várj - szaladt utána Jancsi, és az elõszobában is megcsókolta.
Onnan a konyhába. Ott is új íze volt a csóknak.
- Az ablak elé - vezényelt Jancsi. - Ide a sarokba. A szekrény mellé. A világosságra. Nézni akarlak. Nézz te is engem.
És rendkívüli figyelemmel szemlélte.
A szem az agyvelõ legtávolabbi képzõdménye, a koponya kiugró bástyafokán maga is egy látó, szabadon hagyott agyvelõ, mely a megismerés lázában, valamikor a lét kozmikus forradalmában két lyukat szakított magának a koponya csontfalán, s ezen a lõrésen kukucskál ki a külsõ világba, megtudni, hogy mi a célja a teremtésnek.
Ez a négy szem azonban csak egymásba meredt, ott kerestek, kutattak valamit, egymás által akartak megvilágosodni és üdvözülni.
- Most pedig - szólt Jancsi - ne érj hozzám. Én se tehozzád. Hanem így.
Karjait hátratette. A két test között az egyetlen érintkezési pont csak a száj volt.
Anna úgy engedelmeskedett neki, mint mikor egy kefét, egy cipõhúzót kért.
Másnap nem ment a bankba. Betelefonált, hogy beteg, torokgyulladása van.
Szépen kiöltözködött, a porcelánnadrágját vette föl, a csinos bõrövét, s kabát nélkül, zefíringjében lézengett ide-oda. Az egész nap az övék volt. Néha csöngettek, egy számlát hoztak, melyet Anna kifizetett, vagy egy levelet, különben nem zavarták õket.
Anna jött a szemeteslapáttal. Fejét pipiszkendõvel kötötte be. Nagyon csinos volt. Az operettprimadonnákhoz hasonlított, a szubrettekhez, akik az õsi nõt, a szobacicust utánozzák.
Jancsi megkívánta Anna kezét, csak a kezét.
- Add ide - mondta.
- Miért?
- Csak.
- Piszkos - és törölgetni kezdte kötényével.
Az úrfi máris elragadta. Gyengéden fogta meg, mint egy pillangót, simogatta a kezet, mely hivatásánál fogva minden undokságot megérintett, belecsukta finom, ápolt tenyerébe, szorongatta. A hólyagos kéz érdes karcolásában volt valami kimondhatatlan édes és mézes. Majd az ujjait egyenként elõvette és csókolgatta, bámulta a szerelmes zavarával, aki nem tudja, mit tegyen azzal, akit szeret.
Egy pillanatban pedig a szájába kapta a kezét.
- Mit csinál? - kiáltott a lány fölháborodva. - Nem szégyenli magát? Hagyjon - és ujjait kitépte a fiú szájából.
Vérvörösen futott ki a konyhába, az õ várába, és ott duzzogott.
Anna ezt már nem értette.
Éjszaka, mikor a mezítlábas léptek alatt megreccsent a padló, örült, hogy jön, nem is titkolta elõtte, elõre helyet csinált neki. Csak nappal nem bírta el ezt a sok hókuszpókuszt.
Nem értette, hogy az úrfi most visszafelé járja a szerelem lajtorjáját, és miután már egészen megkapta õt, más úton közeledik hozzá, mindennap egy létrafokkal lejjebb hág az égbõl a földre.
Sok mindent nem értett õ.
A csók és kézszorongatás után elkövetkezett az a pillanat, amikor az úrfi magázni kezdte. Megkérte, hogy eztán õ se nevezze úrfinak, hanem mondja egyszerûen, hogy: “maga”. Halkan ismételgette a nevét, a legszebb nõi nevet, melyben az örök ígéret van, kacér föltételes módban. El tudott lenni mellette órákig, anélkül, hogy mást beszélt volna. Mielõtt megcsókolta, alázatosan megkérdezte, hogy szabad-e.
És mindenféle bolondságokkal állt elõ. Szüntelenül öltözködnie kellett. Kiküldte, hogy vegye föl a pepita ruháját, és mezítláb jöjjön vissza, aztán meg a kartont kívánta és a fûzõscipõt. Nem lehetett rajta kiigazodni. Egyszer azt is akarta, hogy húzza föl meztelen testére a méltóságos asszony báli belépõjét. De ezt már nem tette meg.
Késõbb annyit beszélt, hogy zúgott tõle a feje. Letérdelt eléje, a padlóra feküdt, arról mesélt, hogy éjfélkor, mikor az egész ház alszik, kiszöknek a kertbe, az orgonabokrok és kõrisfák között hajnalig kóborolnak, meg hogy este majd kocsit fogad, kihajtatnak a vámon túl, egy külvárosi csapszékben vacsoráznak, a csaposlegény azt hiszi, hogy az õ menyasszonya, s késõbb elviszi Amerikába is, magassarkú lakkcipõt vásárol neki, hosszú, térden fölül érõ selyemharisnyát, csillámos tüllszoknyát, mint a színésznõknek van, s autón vágtatnak a New York-i sugárutakon, egymásra borulva. Anna csak vonogatta a vállát, kinevette.
Péntek délben az úrfi kettõre teríttetett. Mikor az elsõ fogást behozta, azt követelte, hogy ebédeljen ottan, legalább ossza meg egy falatját, üljön le, vele szemben. Anna a világért se ült volna le a lakásban.
Arra is csak hosszú kérés-könyörgés után lehetett rávenni, hogy egyszer nappal bejöjjön hozzá a hencserre, az utolsó napon, szombat délután.
Jancsi becsukta a zsalukat, s mintha éjszaka volna, meggyújtotta az összes csillárokat.
Elõbb a fürdõszobában illatszivattyúval lepermetezte Anna testét. A lány komolyan állt a szeszfelhõben, csak akkor sikoltott föl, mikor a mellét csiklandozta, s lefelé folydogált a hasán.
Innen a szalonba mentek. Minden talpalatnyi területét csókjaikkal szentelték föl. Zarándoklatjuk a hencsernél ért véget.
Hét felé Jancsi cigarettára gyújtott. Valami újra vágyakozott.
- Anna - mondta ásítva -, adja ide a telefont.
A lány odahozta a készüléket a tizenhat méteres zsinórral, mely úgy lógott róla, mint valami döglött óriáskígyó.
- Köszönöm - mondta Jancsi, aki már leemelte a kagylót. - Most kimehet.
Fölszólította Elekes Józsit.
- Te vagy az?... No, szép tõled... felém se nézel. Már három napja nem járok be, és te... Nem, barátom, nem... Más... nagyobb dolog, barátom... Majd elmondom... Így nem lehet... Akkor mindjárt jöjj... Rendbicsek... Várlak... Halló, halló... Micsoda?... Nem értem... Te az enyémet... Hólyag...
Levágta a kagylót, mosolygott a merész kívánságon, melyet oly ügyesen elhárított, rendbehozta magát, leült a zongorához. Azt az egy táncdarabot kalimpálta, melyet tudott, a divatos one stepet. Dúdolta a szövegét.
You made me love you,
I didn’t want to do it,
You made me want you
And all the time you knew it...
Elekes már kopogtatott, de õ ordítva énekelte tovább, csapkodta a zongorát:
You made me happy 
Sometimes you made glad 
But there were times, dear, 
You made me feel so bad.
- No - kérdezte a barát -, hát nem voltál beteg?
- Nem - mondta Jancsi.
- Pedig rém rosszul nézel ki.
- Igazán? - és a tükör elé állt.
Szeme véres volt, arca halálsápadt. Ennek örült.
- Lehet - szólt. - A fejem tényleg fáj.
- Az az üres fejed? - folytatta Elekes, aki egyetlen alkalmat se szalasztott el, hogy elmés legyen. - Mi fáj benne?
- Ne izélj, Elekes. Komoly ügyrõl van szó.
- Szerelmes vagy?
Jancsi válasz helyett a zongora magas billentyûire csüccsent, melyek illetlenül és csúnyán fölsikoltottak.
- Lány? - érdeklõdött Elekes. - Asszony? Hol csípted föl?
- A Gerbeaud-ban.
- Privát?
- Színésznõ.
- Ah. Hol játszik?
- Különbözõ helyeken. Táncol.
- Vagy úgy. És mikor fõzted meg?
- Szerdán este. Leszólítottam a kisteremben. Barátom, barátom. Micsoda macska, micsoda démon. Azonnal velem jött. Az autóján. Autója van. A szeretõm.
- És hol találkoztok?
- Itt.
- Hm - gondolkozott Elekes, s az irigységtõl mosolygott. - Te nyomorfi. Hát idejár?
- Mindennap, mióta az öregek elutaztak. Minden éjjel. És nappal is. Te, most ment el. Az elõbb, mikor telefonáltam, még itt volt. Itt - és a hencserre mutatott.
Elekes szimatolt, érezte az orchidea-parfüm illatát, látta a kivilágított szobákat. Nem is tetszett olyan valószínûtlennek.
- Molett?
- Sovén.
- Szõke?
- Gesztenyés.
- Hogy hívják?
- Add a becsületszavadat - szólt Jancsi, s míg elfogadta a baráti jobbot, valami óriásit akart hazudni, de nem sikerült. - Marianne-nak. Dear Marianne - sóhajtott.
- Hát igen - ismerte el Elekes. - Jó kis nõi hölgyemény lehet. Azért azonban vigyázz - intette barátját. - Ne dûlj be. Az ilyenek többnyire hisztérikák.
- Tudom, de milyen hisztérika. Te, kancsit, mikor csókolom. Félrebeszél. Aztán, Elekes, figyelj ide... Te, Elekes... Figyelsz?...
Elekes figyelt, a baráti kölcsönösség kötelezte erre, mert hasonló esetben Jancsi is rendelkezésére állott.
Jancsinak azonban tátva maradt a szája: elnémult.
Amíg beszélt, Anna a szalonba lépett, és jelentette, hogy kész az ozsonna.
Rápillantott a lányra, majd Elekesre, aki hátrafordult, szintén a cselédre tekintve.
Azt várta, hogy Elekes most elkacagja magát, a lányra mutat, akiben pontos leírása nyomán fölismeri a színésznõt, és leleplezi õt.
De nem ez történt.
Elekes kioltotta a hamutálcán a cigarettáját, s az ozsonnázóasztal felé indult vele.
Jancsit ez lehangolta.
Az a színtelen, alaktalan szomorúság borult rá, mint mikor egyedül volt.
Minthogy pedig egy percig sem bírta elviselni a szomorúságot, és izgatottan tiltakozott az ellen, hogy megértse okát, vagy odaadja magát neki, és kiélvezze, mesterséges eszközökhöz folyamodott, mint a morfinista, aki kínjainak egy oltással vet véget. Gyorsan töltögetett a cseresznyepálinkából, koccintgatott barátjával, és ivott, fütyörészett. Ozsonna után kihozta kedvenc könyvét, fölolvasott belõle, és mulatott azon, hogy az általa nem ismert költõk lékelt agyvelõvel, kificamított tagokkal vánszorognak a besározott, dicsõ álmaik után. Egy telefonugratást is megkíséreltek. De csak félig sikerült. Fölszólították egy közös barátjukat. Az nem volt otthon, ennélfogva csak özvegy édesanyjával közölhették, hogy fia holnap reggel nyolc órakor, saját érdekében jelentkezzék a politikai nyomozóosztálynál.
Elekes az óráját nézegette, el is ment, bárhogy tartóztatta. Neki is találkája volt. Nyilván egy másik színésznõvel.
Jancsi egyedül maradva tovább pálinkázott. Egy suta mozdulatával azonban leverte az üveget, s a cseresznyepálinka kiömlött a fehér perzsára.
Anna kitisztogatta a szõnyeget, felsöpörte a cigarettahamut, rakosgatott, mert a két jómadár alaposan fölforgatta a lakást.
Az úrfi egyenesen tartotta magát. Nem szállt fejébe a szesz. Afféle száraz részeg volt, merev és komor.
Mégis valamit mondania kellett ennek a lánynak.
Fölkelt az asztaltól, dülöngõzés nélkül feléje ment.
- Idenézzen - szólt, és orrára biggyesztett egy vörös szemüveget, s a papírhártyán keresztül bandzsított rá, hogy megnevettesse.
A lány nem nevetett.
- Jaj, de csúnya - hüledezett. - Hogy elékteleníti magát.
Jancsi kivette zsebébõl a revolvert, a lányra szögezte, célzott és elsütötte. A revolver miákolt.
- Megijedt? - kacagott, s a lány után ment, aki két karját még mindig fölemelve hátrált. - No, ne féljen. Ez csak tréfa. Jöjjön ide. Mutatok még valamit.
A pénztárcájából egy feketehasú bankót keresett elõ.
- Látott már ilyet? Amerikai pénz. Dollár. Tudja, mit ér? Rengeteget. Ez pedig francia. És ez itt holland. Valuták.
Amikor a bankókat visszagyömöszölte a pénztárcájába, nyújtózkodott. Úgy érezte, hogy fejét kiszivattyúzták, és hátgerince üvegbõl van.
- Ágyazzon meg - mondta. - Ma korán fekszem. Reggel jönnek a méltóságos úrék. Igaz, egy szót se szóljon, hogy nem jártam a hivatalba. Elekes úrról se. Majd én elintézem.
Anna e négy nap alatt minden munkáját elvégezte, melyet rábíztak. Sok harisnyát fejelt, sok inget foltozott. Ezeket két bugyorba kötötte. A lépcsõházat is fölmosta. Jöhetett már a méltóságos asszony.
Ezen az éjszakán hiába várta a konyhában az úrfit, nem jött ki hozzá. Pedig most nagyon félt magában. Mindig azt a vörösszemüveges, fehér arcú alakot látta, aki revolvert fogott rá, és úgy figurázott.
Kettõkor zörgött a konyhaablak. Fölkelt és becsukta.
Künn hûvös szél kerekedett. Zúgtak a fák.
Aztán hallotta, hogy esik az esõ.
 
VALAMI NAGYON KESERÛ
Reggel még mindig esett.
Makacs, kitartó esõ volt ez. Lassan sírdogált, locsogott a sáros udvaron.
A csatornák okádták tajtékos vizüket.
Anna, amikor kitekintett, látta, hogy körös-körül az ég beborult. Egy tenyérnyi kék folt sem maradt. Arra gondolt, milyen jó is volna fölnyúlni oda valami hórihorgas seprõnyéllel, eltakarítani a felhõket, mint a szobák sarkaiból a pókhálókat.
Lesietett, s egy rozoga ernyõ alatt várta gazdáit. Keze reszketett. Csak meg ne tudják, csak meg ne lássák rajta, mert azt a szégyent nem élné túl. Mélyen szemébe húzta kendõjét.
Vizyék, akik az éjszakai személyvonattal jöttek, kocsin hajtattak házuk elé. Elõször a méltóságos asszonyt pillantotta meg. Az már messzirõl kiabált feléje, hogy rendben van-e a ház. Anna bólintott, hogy rendben van.
És az úrfival nem volt sok baj? Nem, az úrfival sem volt sok baj, mondta kis gondolkozás után, aztán várt, mintha még mondani akarna valamit.
Elsõül az úr ugrott le a kocsiról, utazósapkájában, vállán egy nyakbavetõ szíjjal, melyrõl bõrkulacs lógott. Anna átvette a bõröndöket, iparkodott fölfelé.
Isten tudja, kicsit örült is, hogy megérkeztek, s újra a régi kerékvágásba kerül minden. Vizyné is örült. Itt találta a lányt, a régi lányt. Friss kuglófot sütött meglepetésül, s a lakást példás rendben, tisztán adta át. Mindezt azonban már megszokta tõle. Aztán ezekben a napokban más környezetben forogván, sok idegen emberrel érintkezvén új tapasztalatokat gyûjtött, s most otthonát, tulajdon ügyeit frissebb szemmel, függetlenebbül ítélte meg. Mindjárt el is mesélte, hogy az egri cselédek minden nap négykor kelnek, még a gazdaságban is segítenek, s alig kapnak bért.
Kicsomagoltak, teát ittak, mert az úton átfáztak. Jancsi még aludt. Nyitott szájjal, félig zárt szemhéjjal nyúlt el a hencseren, fehéren, mint egy hulla.
Az esõ egész vasárnap szakadt, három napig meg sem állt. Egyszerre - oly korán - itt volt az õsz.
A ház, a kis Attila utcai ház még kisebb, még zártabb lett és még sötétebb. Lehûlt a levegõ is. Hideg reggelek következtek. Drumáné, akinek az ura egyre többet keresett, sárcipõt vásárolt s egy új õszi felöltõt. Druma átlátszó angol esõköpenyben jött-ment a lépcsõn. Moviszterné kétfogatún robogott a mûkedvelõi körbe, a próbákra, otthon verseket szavalt, a szalonja közepén kivágott pongyolában hajlongva, erõs taglejtésekkel.
Stefi és Etel már nem kaszinózott többé az ajtók elõtt. Fáztak a cselédek. A tûzhelyek mellett melegedtek, este leveleket írtak. Csak egy-egy pillanatra kukkantanak ki, hogy a szabad levegõn meglóbálják a vasalókat, tüzes köröket írva az éjszakába. Ficsorék is úgy éltek földalatti odújukban, mint a vakondok. Az asszony reggelire rántottlevest fõzött. Ficsor ázott postásköpenyben sötéten tûnt föl a ködös folyosókon, mint egy kísértet, s káromkodott, hogy valaki megint nyitva hagyta a padlásajtót. Pipa égett szájában, és köhögött. Az a híres sárgacipõje, melyet kiutaltatott, már elvásott. Vége volt a rövid nyárnak. A szegények lassanként levetkõztek, a gazdagok felöltözködtek.
Jancsi a bankba járt.
Kiszabadulva négynapos, önkéntes szobafogságából, valósággal föllélegzett, amikor az utcára lépett. Otthon nem találta többé a helyét. Emlékei szégyennel töltötték el, úgy idegesítették, hogy sokszor hangosan kellett beszélnie magában. Elviselhetetlen volt már ez a lány. Mióta Elekes azon az estén eljött hozzá, nem értette az egészet. Majd, hogy a nagybátyja és nagynénje hazaérkezett, s helyreállt a régi rend, rá se tudott többé tekinteni, testileg szenvedett, ha benyitott hozzá. Egyelõre rokonai védelme alá helyezkedett. Menekült tõle.
Többnyire az utcán lebzselt, nézte a nõket. Mint aki egy titkot õriz, megfordult minden nõ után, minden nõt levetkõztetett a tekintetével. Tatárék zsúrján ásítozott, s angolosan távozott. Fölcsípett egy cukrászlányt. Nem is tetszett neki, de elvitte abba a csöndes, polgári budai szállodába, ahol átutazó vendégeknek szívesen adnak szállást. A cukrászlány után jött egy próbakisasszony, késõbb valami állítólagos színinövendék. Ezzel kocsikban találkozott.
Vacsorára alig ment haza. Elekessel együtt a Club des Parisiens-ben ütötte föl tanyáját, ahol törzsasztalt kapott.
Ezt az újonnan alapított bárt az akkori viszonyokhoz képest fényûzõen rendezték be mindenféle tükrökkel, csillárokkal, aranyfüstös gipszoszlopokkal. Állandóan üvöltözött itt, a jazz-band. A jazz-bandnek megvan az a föltétlen elõnye, hogy mellette nemcsak gondolkozni nem lehet, hanem még érezni sem. Annak az elõkelõ közönségnek, mely ezt a klubot látogatta, erre volt szüksége. Külföldi lánckereskedõk jártak ide, meggazdagodott hadseregszállítók, antant-tisztek s jobb éjjeli nõk, vidám kis hadiözvegyek, a hõsök egykori hitvesei, akik a gazdasági viszonyokra való tekintettel itt keresték az utókor háláját. Ezek örömmel hallgatták a néger zenekart, mely vadállatok ordítását és a háborús csömör öklendezését utánozva túllármázott mindent, a bennük háborgó kétségbeesést és undort is. Kissé elhülyültek tõle, aztán táncoltak.
Maga a táncterem valóságos látványosság volt. Üveglap borította, alulról rózsaszín villanylámpák világították meg, melyeket virágfüzérek fontak körül, úgyhogy valami meleg tündéri jégpályának tetszett. Jancsi a záróráig itt töltötte minden estéjét. Ismerték a nõk, cigarettát kértek tõle, off pottying, kedvelték is. Az one stepet bizonyos merev eleganciával táncolta. Gyakran lehetett látni a dohányfüstös kavargásban, amint egy ilyen nõt magához szorított, és sápadt fejét lehajtva az üveglapon elsuhanó lakkcipõjében gyönyörködött.
Virradt, mire hazavetõdött.
Lassan fordult a zárban a kulcsa. Az elõszobában lehúzta cipõjét, harisnyában szökött be a hencserhez, hogy föl ne ébressze Vizyéket.
Anna ezt mindig hallotta. Nem bírt elaludni addig, amíg az úrfi léptei el nem hangzottak a szalonban. Minden éjszaka várta. És nappal is folyton várta. Várta õt, és várt valamit. Talán azt, hogy egyszer majd egy nyájas szót szól hozzá, vagy rámosolyog, vagy legalább kér tõle ezt-azt. Jancsi nem szólt semmit. Komor volt és sietett. Nyilván haragudott rá.
Pedig a kedvéért már adott is magára. Naponta többször fésülködött, a tükörbe pillantgatott, még otthon, munka közben is a legszebb ruháját viselte. Az egyetlen pepitát.
Novemberben az éjszakák még hosszabbak lettek. A Déli Vasúttól behallatszott a vonatok füttye. Egy-egy eltévedt mozdony rítt a sötétben, megindítóan és panaszosan, mint valami kisgyerek.
Vasárnap Vizyné templomba ment, Vizy se volt már otthon. Az úrfi késõn kelt. Nadrágjait rendezgette a szekrény elõtt.
Anna kitárta az ablakokat, hogy takarítson. Amikor a szekrény elé ért, erõt vett magán, s megszólította:
- Úrfi kérem...
- Mi az?
- Tessék megbocsátani...
A lány sírva fakadt. Hangtalanul sírt, de oly erõsen, hogy egész teste rázkódott belé.
Jancsi bámulta. Egy darabig nem is tudott szóhoz jutni.
Ezt szerette volna, lehetséges, hogy ezt valaha szerette?
Kezefejével törölgette könnyeit, szipogott az orrával, mely kipirosodott, mint az iszákos parasztasszonyoké. Dereka berlini kendõvel volt átkötve. Ebben a kendõben behozta ide az õsz nyirkos szagát, akár a kívülrõl jövõ kutyák.
A nyitott ablakon besüvöltött a léghuzam, Anna csak sírt-sírt, mint a záporesõ. És makogott valamit, amibõl egyetlen szót lehetett érteni: “szégyen... a szégyen...”
- Az lehetetlen - mondja Jancsi. - Teljesen lehetetlen. Ki van zárva.
- De igen...
- Ne sírjon. Ne sírjon, kérem - könyörgött, s befogta a fülét, hogy ne hallja a sírását, mint valamikor a nevetését. - Csak ne sírna.
- Jaj, úrfi...
- Hallgasson. Így nem lehet beszélni. Elhallgat már? Hát igen. Elõször is: az egész még nem is olyan bizonyos. Egyáltalán nem bizonyos. Várni kell.
Összeborzongott az undortól, hogy így tárgyal ezzel, ilyen csúnya közösségben.
- Mindenesetre várni kell - tette hozzá, s vállat vont. Hitte is, meg nem is. Az is lehet, hogy zsarolni akarta. De azért már õ érdeklõdött nála mindennap.
Anna a fejét rázta.
Jancsi a Club des Parisiens-ben elõhozta Elekesnek azt a bizonyos színésznõt.
- Barátom - szólt, hátradõlve karosszékében -, barátom, facsigám. Baj van. A legnagyobb bajok.
- Csak ennyi az egész? - mondta Elekes, s a fülébe súgott valamit.
- Biztos?
- Tuti. Mi is mindig ezt használjuk.
Éjszaka odaállt Anna ágyához:
- Forró lábvizet. Vegyen nagyon forró lábvizet. Amilyent csak kibír.
A lány annyira fölforralta a vizet, hogy csirkét kopaszthatott volna benne. Ebbe lógatta a lábát. Sziszegett tõle.
- No? - kérdezte Jancsi pár nap múlva.
Anna megint csak a fejét rázta.
- Hallatlan - dörmögött. - Ez már igazán hallatlan - s egy fricskát csettintett el.
Benne volt a pácban, nyakig. Kihúzta a lutrit. Micsoda ronda egy ügy, s micsoda botrány lesz tavaszra.
Elekes egy nõgyógyászt ajánlott, aki lelkes barátja a mûvészeteknek, s a színésznõkkel szemben különösen “kuláns”. Jancsi körülményesnek találta, hogy odavigye és bemutassa a színésznõjét. Erre pajtása összehozta egy rokonszenves drogistával, aki most abból élt, hogy selymeket csempészett Bécsbõl és magyar trabukkókat Csehszlovákiába. Attól kapott valamit.
Azt a pillanatot használta föl, mikor nagynénje kiment valamiért a folyosóra.
- Itt van - suttogta Annához gyorsan.
- Micsoda?
- Orvosság - s kezébe csúsztatott négy darab egygrammos port. - Dugja el - szólt a lányra, aki kíváncsian forgatta a papírhüvelyeket. - Majd vegye be.
- Lenyeljem?
- Nem érti. Benne van, ott a papírban van. Kinyitja, föloldja vízben és akkor issza meg.
- Most?
- Ha lefekszik. Reggelre segíteni fog. De észre ne vegyék. Mert ez tilos. Ha megtudják, be is csukhatják érte.
- Akkor ne vegyem be, úrfi?
- Dehogynem. Azért csak vegye be. De senkinek se szóljon. Vigyázzon.
Anna úgy cselekedett, ahogy megparancsolta.
Mikor a ház elcsöndesedett, kinyitotta a papírhüvelyeket.
Fehér por volt bennük, mint a nullásliszt. Meg is szagolta. Nem volt annak semmi szaga.
Mind a négy port beleszórta egy pohár vízbe.
A konyhában mégse merte meginni. Kiment az árnyékszékbe. Ott a szemét lehunyta, s egyszerre kihörpintette.
Jézus-Isten, de keserû volt, Szûz Anyám, Boldogságos Szûz Mária, de keserû volt. Ilyen keserût még soha életében nem ivott.
És csak azután lett igazán keserû, mikor már bement és ledõlt az ágyára. Marta szájpadlását, égette nyeldeklõjét az a büdös keserûség. Csak a méreg lehet ilyen keserû.
Tenyerét odatapasztotta szájához, belenyúlt a nyelvéhez, hogy megfogja azt a keserûséget, ámuldozott, hogy ilyen keserû is van a világon. Még a hajaszála is megkeseredett tõle.
Aludt egy óráig, vagy háromig, akkor tágra nyitotta a szemét, s az ablakra meredt. Az a fény a tûzfalon narancssárga fényben villódzott, úgy ugrált, hogy elgyönyörködik benne.
Harangoztak valahol? Távolról harangoztak, zúgtak a harangok, süket, mély morajlással, egyre erõsebben. Indult megnézni, hol harangoznak ilyen késõn.
Akkor bejött egy ember, egy nagyon-nagy ember, akkora, amekkorát még nem is látott. Hogy jött be ide, mikor csukva volt az ajtó? Ott állt az ágyánál, mint egy ló.
Naa, mit csinálsz, tee? Maradhass már. Édesapám, kedves édesapám, ide nézzen, sonkából van a feje. Sohase bántsa. Ez is csak úgy teszi. Akár a seprõ, aki leült a székre, bolondságból. Majd elhagyja.
Nekem is jobb volna már söprögetni, mert megesz a kosz. Kihúzom azt a fiókot is és - mit látok? - tele van kölessel.
Méltóságos asszony, jaj de meg tetszett ijeszteni. Azt hittem, lezuhan arról a falról.
Hát ez meg mit akar itt? Menjen a fenébe, marha. Odaég a rántásom, fölforr a mosogatóvizem. Eresszen engem.
- Mi ez? - kérdezte Vizyné, aki föléje hajolt. - Maga beteg?
Anna oly mélyen aludt, hogy lélegzetét se lehetett hallani.
- Anna - rázta -, Anna. Nem érti?
A lány a másik oldalára fordult.
- Beteg - gondolta.
Homlokához ért. Egészen hideg volt. A keze-lába is, mint a jég.
- Ha ez itt meghal - tûnõdött.
Fölszaladt a doktorért. Moviszter kiment kispesti betegeihez, s csak a rendelõórájára várták vissza.
Egyelõre rumos teával kínálgatta, biztatta, hogy igya meg, majd átmelegíti.
A lány mozgolódott, mutogatott valamit. Kérte, hogy gyújtson világosságot.
- Miért? - csodálkozott Vizyné. - Már reggel van. Fél kilenc - mondta rémülten.
Anna valami irtózatos félelemmel kaparászott maga körül, aztán kezét a szemére szorította. Nem látott semmit. Körös-körül fekete volt a világ: megvakult.
Megint mély álomba merült, s mindaddig föl se ébredt, míg az urak haza nem jöttek, és ebédelni nem kezdettek.
Vizyné épp arról beszélt, hogy most a nyakára betegedett ez a lány.
Ekkor megjelent az ebédlõben a tálcával.
- Jobban van? - tudakolta Vizyné.
Anna már látott mindent, de hogy mit beszélnek, azt nem hallotta. Csak a szájak mozogtak körötte.
- Meghûtötte magát - mondta Vizy.
- Persze - helyeselt Jancsi. - Egy kis meghûlés lesz.
- Mégis lehívatom a doktort - töprengett Vizyné.
- Ahogy gondolod - jegyezte meg Vizy. - De tudod, hogy ezek a parasztlányok milyenek.
- Igen - szólt Jancsi. - És különben is, már jobban van.
Estére tényleg egészen magához tért, õ kérte, hogy ne zavarják a doktort.
Még napokig káprázott a szeme, csöngött a füle. Egyszer a jégszekrényt nem látta, egyszer leejtett egy ezüstkanalat, és nem hallotta. A szíve pedig úgy szorongott, mint akkor éjszaka, s olyan kicsi volt, és körötte minden olyan nagyon-nagy.
- Talán elrontotta a gyomrát - vallatta Vizyné. - Gondoljon csak vissza. Mit evett? Biztosan sokat evett valamibõl, amit szeret.
Jancsi egy óvatlan pillanatban hozzáugrott:
- Rendben van?
- Igen.
- No látja. Mondtam.
- Csak nagyon keserû volt - szólt Anna halvány, lábadozó mosollyal. - Olyan keserû volt.
- Keserû? - ismételte az úrfi. - Minden orvosság keserû. Fõ, hogy túl vagyunk rajta. No, Isten vele.
Hanem neki éppen elege volt ebbõl is meg Vizyékbõl is, akik folyton regulázták a kései hazajárások miatt. Maga vette kezébe lakásügyét. A miniszter névjegyével ment a lakáshivatalba, hogy beköltözhessen abba a Márvány utcai szobájába, melyet már két hete megígértek neki. Ezt negyvennyolc óra alatt el is intézte.
Harmadik emeleti szoba volt, nem nagy, de utcai, és ami a fõ, különbejáratú. Még aznap szedte a sátorfáját, megcsókolta Angéla nénit, Kornél bácsit, estére már vissza se ment hozzájuk.
Jancsi az új szobájában ült, hódprémes bundájában, Elekessel beszélgetett.
Csöngettek az ajtón. Anna hozta a holmiit. Letette õket.
- Köszönöm, Anna - mondta az úrfi, és markába nyomott egy százkoronást.
Ki is kísérte az ajtóig. Ott ezt mondta:
- Várjon csak.
Valamit kivett télikabátja zsebébõl, odaadta neki.
- Ez is a magáé.
Anna az utcán nézte meg, hogy micsoda.
Egy papírzacskóban gesztenye volt, apró, összeégett, megszenesedett magyar gesztenye, de még langyos. Most látta, hogy az úrfi nem is haragszik rá.
 
TÉL
Novemberben cihelõdni kezdtek a románok is.
A nemzeti hadsereg elõvédjei 1919. november 14-én, pénteken reggel 8 órakor érték el a Duna vonalát. Pesten még karhatalmi osztagok tartották fönn a rendet, mikor az Attila utcán már sastollak lengettek, s közkatonák rohamsisakjai ragyogtak föl a napban.
Mindenki az ablakokhoz tódult, lobogtatta kendõjét a zömök alföldi fiúk felé, akik feszesen meneteltek. Túl a pesti oldalon az emberek az erkélyre futottak, látcsõvel szemlélték az elsõ katonákat. Csöndes, megindító viszontlátás volt. A bujdosók, mint annyiszor a magyar történelemben, hazaérkeztek.
A hadrakelt sereg társzekerei napokon át zakatoltak a körutakon. Ismét a régi kürtjelek hangzottak, este kilenckor a Ferdinánd laktanyából már a takarodót fújták, mely hazahívja a bakát, a rongyos bakát. Tizennyolcadikán aztán - ködös, zord délelõtt volt s a vörös naptányér alacsonyan lebegett az északsarki égen - harangzúgás és püspöki segédlet mellett bevonult a Fõvezér a Fehérvári úton. Egy minisztériumi küldöttségben Vizy Kornél is ott állt, kürtõkalapban. Vizyné a parlamenti hölgybizottságban virágokat, gyászfátyolos nemzetiszín szalagokat nyújtott át.
Anna egyedül dolgozott. A ház üres volt és csöndes. Nem hallatszott a füttyszó sem. Kikönyökölt az erkélyverandára, rázta a porrongyot, bement egyik szobába, mintha keresne valamit, s visszajött. A szellõzésnél a légáram még sokáig meglebegtette a fürdõszoba sok jó-szagát, mely beivódott a bútorokba.
- Hallod? - mondta Vizyné, mikor benn ült a szalonban az urával. - Énekel.
Anna valami kis vidám dalt dúdolgatott. “Pénteken este, szombaton este, kimegyek a rózsámhoz a sötétbe...”
- Különös - szólt az asszony. - Eddig még sohase énekelt.
- Hát aztán. Jó kedve van. Azt akarod talán, hogy sírjon?
Egy délelõtt a húst tisztogatta a deszkán. Egyszerre fölszisszent.
- Mi történt? - szörnyülködött Vizyné, aki ott ült a dagasztószéken.
- Belevágtam.
Kezét elöntötte a vér. A kés, a nagy konyhakés hüvelykujjába szaladt egészen a csontig, majdnem elmetszette az ujjpercet. Csúnya, tátongó seb volt.
- Mért nem vigyáz?
- Tessék hagyni.
Kimosta a vízvezetéknél, jól megsózta konyhasóval, egy kis ronggyal körültekerte. A rongy azonban csakhamar átpiroslott.
Fölküldték a doktorhoz. Az bekente valami csípõssel, szépen bepólyálta, megsimogatta az arcát, s azt mondta, hogy mire menyasszony lesz, elmúlik. Nagyon kedves, finom ember volt ez a doktor.
Szigorú tél köszöntött be. Erõsen fagyott, akkora köd ereszkedett a városra, hogy két lépésre se lehetett látni. Varjak húztak az égen.
Aztán leesett a hó, betemette az utakat, elakadtak a villamosok, a Lánchídon az omnibusz se járt. Folyton havazott. A rendõr, a kövér rendõr már hajnalban csöngetett a házmesteréknek, hogy söpörjék a járdát, különben fölírja õket. Reggel ötkor, mikor még mindnyájan aludtak, kijött a pepita ruhájában, melyet nem vetett le többé, körültekintett a kékeslila hóhullásban. Mély csönd vette körül. Verebek ugráltak a tar gallyakon. Baltával törte a jeget, lapátolta a havat, söpörgetett.
Emberek akkor még nem jártak az utcán. Nyolc felé hivatalnokok szállingóztak a Várba, szivarral szájukban. Moviszter is leballagott. Téli sipkát viselt már, fülvédõkkel kötötte körül érzékeny füleit. Néha megállott a kapuban. Megkérdezte, mi újság, kezébe vette fájós ujját, melyen a pólya már bepiszkolódott, mormogott, hogy majd új kötést kell rátenni.
A seb a téli munkában mindig újra fölfakadt, a keze fájt, megfagyott, kiripacsosodott, a repedéseket belepte a szénpor. Minden nõ megcsúnyul valamit a hidegben. De a cselédek annyira megcsúnyulnak, hogy rongyaik között alig ismeri föl az, aki nyáron, a melegben látta õket. Anna is megcsúnyult. Hullott a haja: Egyre több gubanc maradt a vasfésûben. Nem szeretett emberek elõtt mutatkozni.
Most érzett elõször fáradtságot, valami oly részeg kimerültséget, hogy esténként, mikor elvégzett, nem is bírt mindjárt lefeküdni, hanem ide-oda járkált, karjait lóbálva, a vállára csapkodva ment-ment a folyosóra, onnan vissza, benyitott a szobába, a szalonba. Vizyné egyszer már az ágyból rá is szólt, hogy mit keres a sötétben.
Anna összerezzent. Nem tudta, hogy mit keres, azt se tudta, hogy mi van vele.
Az úrfi már nem étkezett náluk, pedig meghívták, hogy jöjjön el, amikor akar, minden vasár- és ünnepnap hivatalos volt ebédre. Egyszer jött el. Utána még látta a tükörablakon át a kávéházban, valami hosszú rúddal a kezében, egy zöld asztalra hajolva. Késõbb nem látta többé.
Amint múltak a napok, megfásult, elzsibbadt benne valami. Szinte elfelejtett mindent, ami volt. De azért szenvedett. Mert ha nem is gondolt arra, ami volt, érezte, hogy az, ami volt, már nincsen, mint az állat, mely múlton és jövõn kívül az örök jelenben él, mint az a kutya, mely nem kap enni, s nem tudja, hogy mi bántja, és mégis folyton odavánszorog az üres ételes táljához, körülszaglássza, s miután látja, hogy semmit se lát, csüggedten a vacka felé kullog, vissza-visszasandítva.
Egyszer estefelé így álldogált fönn a padlásföljáró elõtt, bódultan, üres kézzel.
- Jöjjön csak be - szólt föl hozzá Stefi -, mutatok valamit.
Egy rózsaszín ruhát mutatott, egy gyönyörû rózsaszín ruhát, melyet magának varrt. Aztán az izgalomtól kipirulva elmondta a titkot, hogy nemsokára valami bál lesz, egy ünnepély, a nagyurak elõtt száz pár táncolja majd a körmagyart, csupa úrilány, ügyvédek, orvosok lányai, s õt is bevették a táncosnõk közé, most mindennap tánciskolába kell mennie, egy szigorú táncmester tanítja õket. Ehhez a szerencséhez pedig úgy jutott, hogy egy koronaõr udvarolt neki, ama hosszú, délceg fiúk közül való, akiket a Krisztinában “egyenesek”-nek neveznek, az ajánlotta be, az lesz a párja.
Anna hallgatta, s õ boldog volt, hogy valaki akad, aki hallgatja. Utána többször föl is hívta magához. Csalogatta a moziba, csak jöjjön, majd õ “befizet érte”. Anna szabódott, hogy nincs ruhája, de végül elment. Ekkor látott elõször mozit. A vásznon autók cikáztak, valaki belepottyant a tóba, a gróf a grófnéval csókolózott a kertben. Stefi a koronaõrrõl beszélt. A koronaõr járt utána, de õ nem sokat törõdött vele. “Hadd szenvedjen, a férfiaknak nem árt, azok mind olyan komiszok.” Közben magyarázta a képeket. Egy sovány moziszínészt különösen kedvelt, valahányszor feltûnt, megérintette Anna karját. “Látja, ez az én zsánereim. A magas és halvány. Hát a magáé?”
Õ erre nem tudott mit felelni, mert azt sem értette, hogy mi az a zsánereim, aztán zavarta a sok kép, a körülötte ülõ közönség. Megköszönte Stefinek, de többet nem ment el. Nem ért rá.
Úgyszólván egész nap fûtött. Náluk a fûtéssel volt a legtöbb baj. Vizyék kályhái egytõl egyig rosszul fûltek. 
Már reggel, a hósöprés után kezdõdött. Gyertyával botorkált a pincébe. A pince mély volt, falai csöpögtek a víztõl, pállott meleg csapott arcába. Megtöltötte szénnel a két kotlát, anélkül, hogy körül mert volna nézni. Patkányok jártak át az utcáról, a föld alatt alagutat vájtak maguknak, cincogtak a farakások körül, azoktól félt. Reggeli elõtt melegnek kellett lenni az ebédlõben. Rárakott a kályhára, fújta, legyezte kötényével, de a tûz csak pislákolt, fojtó füstöt terjesztett, tele lett vele a lakás.
Mindig így ment ez, minden áldott nap, hol az egyik, hol a másik szobában.
Vizyné sokat bosszankodott:
- Miért nem hívja a kéményseprõt?
- Tegnap is itt volt.
- A Báthory úr?
- Az.
- Akkor maga a hibás. Biztosan nem tesz rá elég aprófát.
Báthory úr - Báthory Árpád, nemesember, három elõnévvel - velük szemben lakott, õ söpört a Krisztinában. Többször megfordult a házukban, “golyózott”, égette a kéményeket. Másnap a kályhák megint csak füstöltek.
Anna egyszer, hogy nem volt otthon asszonya, gondolt egyet, és lehívta.
Azonnal jött.
- Mi baj már megint, Annuska?
- Nem ég.
- No, majd meggyógyítjuk.
A falhoz támasztotta létráját, lerúgta lábáról papucsát, mezítláb ment a beteg kályhához.
- Annyit vacakolok - sopánkodott Anna.
- Ejnye - csóválta a fejét a kéményseprõ -, ejnye - s megszánta, mint egyik munkás a másik munkást.
De nem törõdött vele, csak a kályhával. Rázogatta rostélyát, tapogatta az agyagtapasztást, majdnem beledugta fejét is, annyira kukucskált.
- Mindig visszacsapja a szél - magyarázta Anna.
- Várjon - szólt hirtelen a kéményseprõ. - Hol az a padláskulcs?
Báthory úr egy pillanat múlva künn volt a havas háztetõn, izmosan, ügyesen mászott a szelemen felé, mint egy macska, állt a kémény mellett a magasban a seprõvel - fehérben a fekete -, mint egy fekete kandúr. Valamit babrált a szélfogóval.
Anna az udvarról fölfelé lesett.
- Mindjárt megnézzük - kiabált le Báthory úr a hangtompító hóban -, hogy van-e most huzat?
Már jött a padláslépcsõn.
Anna megkérdezte tõle:
- És nem félt ott?
- Mitõl félnék.
Együtt mentek a lakásba. A lány tüzet akart rakni.
- Hagyja - intette le a kéményseprõ.
Hatalmas kezével belenyúlt a még forró pörnyébe, kiszedte, maga gyújtott be egy lobogó újságpapírral.
Guggon ülve figyelték, amint a lángok körülnyaldosták a kályhát, s az aprófa szikrákat szórva pattogott.
- Ennek égni kell - mondta Báthory úr, és fölállott.
Egymás mellett várták meg, míg a faparázs kipirul. A kéményseprõ jócskán rátett a szénbõl is, értett õ ehhez, nem döglesztette el.
Pár perc múlva hallották, hogy a szén ropog, megadta magát a tûznek. Odatartották kezeiket. Langyos szellõ fújdogált a kályhából. A vasajtócska tüzesedni kezdett.
- No - nevetett Báthory úr, s kormos arcából kivillantak a fogai -, mit mondtam?
- Köszönöm.
- Szívesen, Annuska kisasszony, máskor is. Csak szóljon át hozzám.
Vizyék mindhárom kéménye vidáman eregette füstjét a kénkõsárga égre. Báthory úr idõnként érdeklõdött:
- Ég?
- Ég.
- Azért. Muszáj is annak égni.
Szerdán csúnya zivatar nyargalt végig a városon, bömbölt a szél, rázta a házat. Künn a Vérmezõ úgy háborgott, mint a Balaton télen, mikor nem látni a partját.
Vizyné a spiritisztáihoz ment.
Anna a kályha elõtt melegedett, hallgatta a vihart. Lassan lélegzettek az arany parazsak, gyémánt hunyorgással omoltak össze. A kályha vasajtaja az öt piros szemével bámult rá.
Most valaki halkan megkoccintotta az ajtó kilincsét.
Mikor ajtót nyitott, látta, hogy a kéményseprõ.
- Jaj - suttogta -, de megijedtem.
- Csak nem tõlem?
- De.
- Miért?
- Olyan fekete.
A kéményseprõ ott állt a folyosón a szíjas, fekete ruhájában, vállán a fekete kanállal, a fekete kötéllel.
- Hogy tud olyan fekete lenni - mondta Anna az ijedelem és mosoly között -, mint az ördög.
- Na - tréfált Báthory úr -, nem vagyunk mi olyan rosszak.
Belépett. Lánca csörgött a homályban.
- Nincsenek itthon? - kérdezte.
Valamivel elõrébb jött a konyhai lámpa fénykörébe. Nagy, kék szemei voltak, egész valószínûtlenül nagyok, mint a színészekéi, mikor aláfestik.
- Mit csinál?
- Kalácsot akarok sütni. Hát maga?
- Gondoltam, benézek.
- Csak a konyha küszöbén maradt, állva.
Anna egy tálba tette a kovászt, vajat, cukrot, sót. Leöntötte meleg tejjel. Lisztet szórt rá, kevergette.
A kéményseprõ nézte a munkáját, sokáig nézte, majd így szólt:
- Én is megyek már.
- Hova siet?
- Haza. Megnézem, otthon-e már az a lány. Mindig elcsavarog.
- Mikor halt meg a felesége?
- Két éve lesz. Az õszön.
- Mi baja volt?
- Sorvadása.
Anna letette a fakanalat, eltûnõdött, mint aki valami tartalmasat olvas, ami tele van élettel.
- Kellene melléje valaki - mondta a kéményseprõ. - Én nem bírok vele. Egy asszony kellene.
- Kap maga. Hány éves?
- Harmincöt.
- Nem öreg. Meg jól is keres.
- Hisz ajánlanak. Most is. Egy özvegyasszonyt. Erzsébeten. Van egy kis háza.
- Na lássa.
- Csakhogy nekem nem kell. Ha magát ajánlanák...
- Ne bolondozzon - vágott szavába kedvetlenül, minden kacérság nélkül, mert most nem jól esett, hogy dicsérik, mert most tudta, hogy nem szép.
A kéményseprõt vonzotta valami, lehet, hogy a lány szenvedése, a friss fájdalma, melyet a férfiak mindjárt megszimatolnak, az alázat és kiszolgáltatottság, mely sokszor jobban tetszik nekik, mint maga a szépség. Odadõlt az ajtófélfához. Megvárta, míg Anna a kalácsot begöngyöli a tepsibe. Akkor így szólt:
- No, megyek már.
- Most csakugyan menjen, Báthory úr. Mindjárt itt lesznek.
Báthory úr nem sokat okoskodott. Egy ízben még találkozott vele, véletlenül, az utcán, megint mondogatta, csak úgy általánosan, hogy egy asszony kellene, egy asszony, aztán, amint dukál, Ficsornéval megizentette, hogy szívesen feleségül venné Annát, ha hozzá jönne.
A házmesterné a lehetõ legbuzgóbban tett eleget megbízatásának. Beszélt a lánynak, hogy milyen szerencse, a világért se szalassza el, dicsérte a kéményseprõt, aki józan, szorgalmas ember, nagyon jól bánt az elsõ feleségével. Anna nem mondott nemet, csak gondolkozási idõt kért. Báthory úr viszont arra kérette, jöjjön el egyszer, nézze meg a háza táját.
Kimenõs napján a Vérmezõnél eléje jött, s fölvezette a lakásába, a negyedik emeletre, egy udvari szobába.
Hideg, téli holdfény reszketett a jégvirágos ablakon, s ónosan-halottasan világította meg alakjaikat, mikor a sötét szobába léptek. Távol állottak egymástól. Anna nyomban az ablakhoz sietett, s lefelé tekintett. Fölfedezte az õ házukat, megismert egy fát, arról az ablakát, s csodálkozott, hogy innen, a magasból milyen kicsi.
A kéményseprõ meggyújtotta a petróleumlámpát, a falra akasztotta, az ablak mellé.
Sok holmi volt itt. Két nagy szekrény, két ágy, ágynemûkkel, mindennel, ami kell, egy dívány, egy konyhakredenc, egy asztal. Báthory úr kinyitotta a szekrényeket. Mutogatta az asszony fehérnemûit, melyek kimosva, mintegy érintetlenül álltak ott: hat ing, három alsószoknya, három hálórékli, egy piros himalájakendõ. Nagy tisztelettel, becsüléssel beszélt vele. Anna gondolkozott, s valami bágyadt, kis öröm villant át rajta.
Késõbb hazajött a lány, mogorva, tizennégy éves fruska, csatakosan, kivágott cipõben. Az apja figyelmeztette, hogy köszönjön, mire köszönt, és a sarokba ült egy székre. Anna vacsorát fõzött, paprikás krumplit. Csöndesen megették, hárman.
A kéményseprõ lekísérte Annát. Faggatta:
- Hát mit gondol?
- Még nem határoztam.
Báthory úr hangsúlyozta, hogy neki “sürgõs” a házasság. Anna ezt felelte:
- Most hagyjon. Majd az ünnepek után.
Ebben is maradtak.
Ünnepek elõtt, hogy legtöbb dolga volt, és a mákost meg a dióst készítette, beállított a bátyja, akit már öt esztendeje nem látott, mert francia fogságba került. Egészen megemberesedett, bajusza is nõtt. Ostort tartott kezében, kocsival jött a pusztáról, valamit hozott az uraságnak. Megkérdezte, hogy van, s visszahajtatott a pusztára.
A házban nagy karácsony volt.
Elõbb Drumáékhoz repült be az angyal, oda vitte a legtöbbet, a kisbabának. Stefi arany karkötõórát kapott, Etel a Moviszteréktõl egy vég vásznat.
Náluk legutoljára gyújtották meg a karácsonyfát Moviszterék és Drumáék jelenlétében. A méltóságos asszony és a méltóságos úr megcsókolták egymást. Vizyné az urát szivartárcával lepte meg, s õ - mint minden évben - huszonnégy zsebkendõt vett a feleségének. Anna ajándékát a méltóságos asszony nyújtotta át. Selyempapírba volt csomagolva.
Lélekmelegítõt kapott, egy barna, tartós, kötött lélekmelegítõt, hogy meg ne fázzék a hósöprésnél.
Amint kibontotta a viaszgyertyák fényénél, Drumáné meglökte Moviszternét.
Ezt a lélekmelegítõt ismerte. Katica kapta, viselte is, aztán mikor elment, visszadobta.
 
ANYAG, SZELLEM, LÉLEK
Vizyék Három Király napján Tatáréktól jöttek egy nagy politikai ozsonnáról, melyen két miniszter is részt vett.
Az asszony, mikor a konyha ajtaja elé ért, hirtelenül megállott.
Benn a konyhában egy idegen férfi volt, egy férfi, akit nem ismert. Ott ült az asztalnál, s mellette - elég messze tõle - Anna.
Láttára az ismeretlen férfi illemtudóan fölkelt, és köszönt:
- Jó estét kívánok.
Most jobban lehetett õt látni, mert a lámpa megvilágította halvány arcát és szõke, selymes haját. Világosszürke ruhát viselt, hosszú nyakkendõt.
Vizyné csak fürkészte egyre bizalmatlanabbul, magában tanakodva.
- Nem tetszik megismerni - mondta a férfi nem kellemetlen bariton hangján, és mosolygott. - A kéményseprõ...
- Á, maga az? Nézze, meg sem ismertem. Így még nem is láttam. Jó estét, Báthory úr, jó estét.
A hívatlan vendég nem sokáig alkalmatlankodott, megvárta, míg a ház úrnõje bemegy - kicsit késlekedett, hogy ne legyen az a színezete, mintha szöknék - aztán csöndesen távozott.
Vizyné szemérõl most hullott le a hályog. Révedezve csóválgatta fejét. Erre nem is gondolt. Nem gondolt arra, hogy Annának máshoz is köze van, máshoz is köze lehet az õ Annájának, s egy akárki egyszerûen beülhet hozzá. Az egész olyan kellemetlen volt - és tapintatlan -, valósággal nyílt jogbitorlás, olyanforma, mintha a kéményseprõt az õ fehér díványán találta volna, a hálóban, és ott kedélyesen pipázott volna. A szemtelenség fölháborította, de nem szólt semmit. Lassan, hozakodott elõ:
- Mondja, Anna, hát magához jár ez?
- Néha benéz.
- Mi az, hogy “néha”? Talán nem is elõször? Máskor is itt volt már?
- Máskor is. 
- Hányszor?
- Olykor.
- Ezt nem szeretem. Nagyon jól tudja. Egy idegen férfi az én házamban. Sehol a világon nem szokás ilyesmi.
- Õ jön. Nem kergethetem ki.
- De az nem úgy van, kérem.
- Tõlem akár otthon is maradhat.
- Hát akkor mért nem mondja meg neki? Mondja meg. 
- Nem bírom, méltóságos asszony.
- No, akkor majd megmondom én. Magának más dolga van.
- Tessék megmondani. Nekem igazán mindegy.
Vizyné beszélt a kéményseprõvel, az nem mutatkozott többé, de a dolog ezzel közel sem volt rendben. Amíg fõztek, folyton rágta a lány fülét:
- Udvarolt magának?
- Beszélgetett.
- Telebeszélte a fejét. Meg akarta bolondítani.
- Hol a vaj, méltóságos asszony?
- Ott az ablakban, fiam. Vigyázzon, Anna, nagyon vigyázzon. Csak megzavarja. És miket mondott?
- Egyszer azt mondta... - kezdte, de a vízvezetékhez ment, a csuporba vizet engedett, úgyhogy Vizyné nem hallhatta, mit beszél.
- Szóval, mit mondott? - vallatta, miután Anna a csuprot a tûzhelyre tette.
- Azt mondta, hogy nincs senkije.
- Mást nem?
- Meg hogy egy asszony kellene.
- Érdekes. És mit felelt rá?
- Semmit.
- Okosan tette. Nevetséges. Nem magának való ez. Anna igazat adott neki nyíltan is, belül a lelkében is, de mihelyt nem hallotta érveit, megtántorodott.
Az újság, hogy Annának valami kérõféléje akadt, nem maradt titokban, megtudta az egész ház, s a lakókat két pártra szakította. Báthory úr gondoskodott arról, hogy távollétében hátvédeket teremtsen magának, és megdolgozza a közvéleményt. Mindenekelõtt a cselédekre támaszkodott. Ficsorné, akinek ígért valamit, ha Annát megszerzi, föltétlen híve volt. Õ nyerte meg az ügynek Stefit is, aki biztatgatta Annát, hogy legyen esze, ne válogasson, különben úgy jár, mint õ, aki harminckét éves korában is szolgálni kénytelen. Etel, a Moviszterék öreg Etelje nem egészen állt kötélnek. Elismerte, hogy szép dolog lenne, de nevetett, hogy minek egy cselédnek férjhez menni, addig boldog, amíg lány. Drumáék határozottan a házasság ellen foglaltak állást. Moviszterné semleges jóindulattal tekintett az események elé.
Ezek mindennap kioktatták. Az egyik arra figyelmeztette, hogy siessen, a másik, hogy a világért se hamarkodja el, még ráér. Anna annyi tanácsot kapott, hogy belekábult, és mikor számot vetett magával, hogy hányadán is áll, legjobban szerette volna, ha békében hagynák, vagy õk maguk határoznának akárhogy. Utálta az egészet. Mindig azoknak a pártján volt, akikkel legutoljára beszélt.
Nem lehetett tudni, hogy mi ütött hozzá, hogy kivel beszélt utoljára, kivel nem, hogy az egymásnak ellentmondó tanácsok zavarában kikre hallgatott, egy napon azonban mégis ez történt.
Anna krumplihámozás közben nyugodtan és egyszerûen közölte asszonyával, hogy keressen másik lányt, õ férjhez fog menni, minél elõbb, mihelyt az új cseléd helybeáll, ha lehet, már most tizenötödikén szeretne, ha nem lehet, akkor legföljebb elsejéig várhat.
A fölmondás nem volt rideg, de hivatalos.
Vizyné most egy szóval se próbálta lebeszélni, tudomásul vette, éppoly hivatalosan. Végignézte, mint egy idegent, s fejét büszkén fölemelve kiment a konyhából.
Ez a csapás nem jött váratlanul, hisz már hetek óta feje fölött lebegett, de talán annál rettenetesebb volt.
Anna hatodik hónapja szolgált nála, addig, ameddig egyetlen cselédje sem. Úgy hozzászokott, hogy el sem tudott helyette képzelni mást, senkit, se jobbat, se rosszabbat. Nem is nézett új lány után. Az elsõ izgalom után átadta magát valami fatális tétlenségnek, valami tárgytalan bizakodásnak, melyben a spiritisztáknál csak megerõsítették. Ott burkolt formában megkérdezte a szellemét, az õ áldott védõszellemét, hogy mit cselekedjék: attól azt a választ kapta, hogy “az, amitõl tart, semmi esetre sem fog bekövetkezni, de most nagyon keménynek kell mutatkoznia”. Ebben meg is nyugodott.
Közben azonban beteg lett.
Az ura egy délben az ágyban találta, feküdt az elsötétített hálószobában, jeges borogatással a fején, s egy orvosságos üvegbõl tormaszeszt szagolgatott. Az õ betegsége, mely kisebb-nagyobb idõközökben visszatért, rendszerint roham alakjában jelentkezett: hirtelen, minden ok nélkül sírógörcs fogta el, megfájdult a feje, csillapíthatatlan fejfájás kínozta órákig, míg az ideges gyomor hányás által könnyített magán, akkor a fejfájás is lassanként megszûnt. Ezt az orvosok “hisztériá”-nak nevezték, de tenni semmit se tudtak ellene.
Vizy nem is üdvözölte, egy rosszalló pillantást vetett rá, aztán hátat fordított. Feleségének a betegsége mindig inkább bosszantotta, mint megijesztette. Személyes sértésnek tekintette, hogy beteg is mer lenni.
Délután a beteg állapota rosszabbodott: nyögött, jajgatott, csapkodta kezeit, aztán, nagysokára, hányni kezdett. Anna jött-ment a lavórral.
A doktor csak rendelõórája után érkezett. Unottan akasztotta föl télikabátját, s bement a betegszobába, már felöltve nyájas, társadalmi arcát. Meggyújtotta a hálószekrényen álló kis villanylámpát, mire a beteg panaszkodott, hogy nem bírja el a fényt, és a körötte levõ sok zsebkendõ egyikét szemére szorította.
Moviszter mindenekelõtt azt tanácsolta, nyissanak egy ablakrést, mert nagyon fülledt a levegõ. Vizy az ágy fejénél állt, intézkedésre készen. “Angyal”-nak nevezte feleségét - a leánykori nevén -, mint mindig, mikor idegen volt jelen, s érdeklõdött hogyléte felõl. Az orvos pirongatta a betegét. Kezébe vette a kezét, sokáig ott tartogatta, anélkül hogy valamit szólna. Megolvasta érlökését, meg is hõmérõzte. Bólintott, hogy nincs láz, minden rendben.
Aztán, hogy valamit tegyen, az általános vizsgálatra tért. Föltakarta a testet, és nézte. Ismerte ezt a testet, akár a hangoló a zongorát, melyet gyakran hangol, minden kalapácsát és billentyûjét, de tudta, hogy a gép maga még nem minden, s ahhoz, hogy a kalapácsok és billentyûk összejátszásából valami igaz keletkezzék, valami élet és zene, más egyéb is kell, mert ez a tapintható, önmagába zárt valami a körülötte lévõ nagy mindenségben nincs egészen elszigetelve, amint látszik, nincs egészen egyedül és idegenül, hanem össze van kötve égen és földön mindazzal, ami él. Kiábrándultan fogott hozzá a formasághoz, melyet már annyiszor hiába csinált végig életében. Nyomogatta a gyomrot, a beleket, felültette a pácienst, szépen megkérte, hogy sóhajtson, hallgatta a tüdejét, kikopogtatta a szívtompulatot, s udvariasan megköszönt mindent.
A férj e vizsgálat alatt a lélegzetét is visszatartotta, hogy ezzel az orvos munkáját mintegy elõsegítse. Vizy ama huszadik századbeli, mûvelt emberek közé tartozott, akik az orvostudományban, melyet az egyetemen tanítanak és általában mindabban a tudományban, melybõl hivatalosan diplomát szolgáltatnak ki, oly vakon hitt, mint hivõ a vallásában. Minden orvost oly lénynek tekintett, aki valamivel többet tud rólunk, s ezért bizonyos titokzatos fényben látta õket. Moviszter mozdulatait szintén így figyelte. Amint lerázta a hõmérõt, s közben kézelõjének inggombja csörrent, úgy érezte, hogy ez a hõmérõ most “orvosilag” csörren. A tüdõhallgató gumicsõ, valamint a sztetoszkóp hasonló borzongást ébresztett benne. És folyton arra várt, hogy a doktor, aki felesége fölött hajladozott, egyszerre fölkiált, hogy ebben a pillanatban végre megtalálta az igazi bajt.
Moviszter ellenben így szólt:
- Én semmit se találok.
- Nem a gyomra?
- Ott nincs semmi.
- A tüdeje?
- Az teljesen tiszta.
- És a szíve?
- Kitûnõ szíve van.
- Mit egyék?
- Ami ízlik.
- Egy kis könnyû becsinált levest? - segítette Vizy.
- Azt is.
- Nem írsz föl valamit?
- Fölírhatok - mondta Moviszter szórakozottan.
Föl is írt valamit. Vizy buzgólkodott:
- Rögtön elküldetek érte.
- Nem olyan sürgõs.
Moviszter a receptet a betegnek adta.
- Ebbõl tíz csöppet méltóztassék majd bevenni egy kockacukorral. Tizenötöt is bevehet, ha nyugtalan, de csak akkor. Inkább sokat pihenni, szórakozni. Fáj még a feje? Na, már nem is fáj. Mondtam, nincs semmi baja.
Kezet nyújtott, hogy elbúcsúzzék.
- Az a baja - szólt Vizy, s feleségére pillantott -, Angyal, beárulhatlak? Kérlek: az a baja, hogy örökké idegeskedik. Fölmondott a cselédje, férjhez megy...
- Úgy - szólt Moviszter.
- Ezzel izgatja magát, már egy hete. Nem alszik.
- No, csak nem komolyan? - kérdezte az orvos.
- Bizony, nem valami kellemes az - mondta Vizyné rekedten. - Betanítottam, és most egyszerre itthagy.
- Hát ez így szokott lenni.
- Mert hálátlanok, mert nincs semmi belátásuk. Egy fél esztendeig fáradtam, veszõdtem vele. Érdemes volt?
- Nézze, méltóságos asszonyom, nekem van egy páciensem, hetvenhat éves, és most kezd angolul tanulni. Mire megtanul, talán meg is hal. Vagy mondjuk, hogy nem hal meg egyhamar, s késõbb - majd százéves korában - úgy hal meg, hogy tudott angolul. Érdemes volt? Vagy érdemes húszéves korunkban elkezdeni akármit? Igenis érdemes: valahogy csak el kell tölteni az idõt.
- Pedig ez olyan jó lány volt. De megõrült - suttogta Vizyné -, egészen megõrült, doktor úr.
- Dehogy is õrült meg. Csak férjhez megy. Tessék hagyni, hadd menjen. Majd kap másikat.
- Ilyet, mint ez? Soha.
- Hát nem ilyet. Mondjuk, nem ilyen jót, hanem valamivel rosszabbat.
- Aki majd lopni fog nekem.
- Hát majd lopni fog. Higgye el: nem is olyan jó az a nagyon jó cseléd. Legyen olyan, mint a többi: jó is meg rossz is.
- Mint a maguk Etelje? Már bocsásson meg, doktor úr, de én ilyent nem tûrnék meg a házamban. Mindig csodálkoztam is önön...
- Hiszen én se vagyok elragadtatva tõle. Még a pácienseimmel is gorombáskodik. Múltkor lehordott egy beteget, mert nem törölte le a lábát. De hát mit tehetek? Mindenkinek van valami hibája. És ez természetes. Bele kell törõdni. Az õ helyzetük sem rózsás. Annyit fáradnak, veszõdnek, s a munkájuk olyan, hogy abban még örömük se telhet, mert mihelyt készen van, már elmúlik, nyomban fölfalják mások, bepiszkítjuk és elrontjuk mi, kérem, mi. Hát hadd legyen legalább az a kárpótlásuk, hogy kicsit rosszak is lehetnek. Meg kell ezt érteni.
- Hiszen értem - bólintgatott Vizyné, s könnyes pilláján a zápor után egy kis sugár tetszett föl. - Csak egyet nem értek. Mondja, kedves doktor úr, mért olyan disznók?
Moviszter látta, hogy két malomban õrölnek, nem is folytatta, hanem ezt dünnyögte:
- Persze, persze. Szóval, amit mondtam: tíz-tizenöt csöppet...
Vizyné utánapillantott, kimeresztve a szemét. Elhatározta, hogy többé életében nem hívatja le ezt a vén szamarat.
De az ura, aki kikísérte Movisztert, és visszajött, így szólt:
- Igaza van a doktornak, teljesen igaza van. Nincs semmi bajod. Mit tartod mindig a hajadon a kezed?
- Zavar talán?
- Nagyon. Egész nap fõ a fejem a hivatalomban, és mikor hazajövök, ilyesmivel traktálsz. Kisstílûség. Majd keresel egy másikat, és punktum.
- De értsd meg, nekem föltétlenül szükségem van rá.
- Túlzás. Te mindig túlzol. Derék lány, elismerem, de végre senkit se lehet kényszeríteni. El kell engedni.
- Márpedig én semmi körülmények között nem engedem el.
- Mit csinálsz? Ha a fejed tetejére állsz, akkor is elmegy. Csak idegesítesz most, mikor legtöbb a dolgom. Különben is torkig vagyok ezzel a cselédüggyel, hagyd egyszer s mindenkorra, az ördög vigye el, menjen már a fenébe, menjen a pokolba.
- Ne ordíts.
- Te ne ordíts. Komédia. Vagy talán azt hiszed, hogy amit ez megtesz, azt más nem tudja megtenni?
- Nem - kiabált az asszony, és föltérdelt az ágyban, fehéren, az ingében, hadonászva -, nem, amit ez megtesz, azt más nem tudja megtenni.
- Te nem vagy normális - rivallt rá Vizy, és csodálkozva nézte feleségét, aki maga is megijedve visszafeküdt -, te nem vagy normális.
- Te pedig durva vagy, goromba vagy, mint a pokróc, olyan goromba vagy, olyan komisz vagy. Egész életedben is az voltál hozzám, olyan durva... olyan komisz...
Az asszony törölgette lassan szivárgó könnyeit az ott heverõ sok zsebkendõvel, hol az egyikkel, hol a másikkal. Vizy leült és piszkálta az orrát. Hallgatta, hogy szidja õt, türelmesen, megadóan hallgatta, mint a férjek, akik csalják feleségüket, s olykor vezekelni kívánnak miatta. Aztán csöngött a telefon, az íróasztalhoz sietett, tenyerét a tölcsér köré formálva beszélt valakivel, igennel és nemmel, de nagyon halkan, vette a kabátját, elment hazulról.
Vizyné egyedül maradt a nagy lakásban. Még sírdogált kicsit, majd kifáradt, és mozdulatlanul bámult maga elé.
Egyszerre az ágy elõtt állt Anna.
- Csak azért jöttem - rebegte -, hogy nem tetszik-e valamit parancsolni?
Az asszony nem felelt. Mióta megtörtént a fölmondás, egyetlen szót se szólt hozzá, annyira gyûlölte, hogy látni se bírta.
Anna várt, tétovázva a gyûlölet légkörében, mely hidegen vette körül. Sajnálta a méltóságos asszonyt, hogy beteg, hogy annyit szenved, s ezt talán õ is okozta.
Vizyné fölsóhajtott. Érezte, hogy a zord hangulat valamit enyhült, a lány még mindig ott ácsorgott, nem akart elmenni. Ekkor megigazította kispárnáját, s korholó, de békülékeny hangon így szólt hozzá:
- Na, megjött már az esze?
A lány válasz helyett lehajtotta fejét.
Vizyné nagy szünetekkel beszélt:
- Mert tudnom kell... Nekem elég volt ebbõl egyszer, többet nem akarok ilyen szcénát... Nem tartóztatom... Jogában van... mehet... itt hagyhat, a tél közepén, magamra... Senkit se lehet kényszeríteni... Ha nem tetszik, szépen elválunk... Ha pedig marad, akkor marad... Különben én nem értem magát... Mi baja volt itt...? Bántották...? Nem kapott eleget enni... Pénzre van szüksége...? A bére ott van a takarékban... gyûlik, ...mért nem szól...? Akkor veheti ki, amikor kívánja... majd vásárol rajta valamit... valami értékeset... Vagy emeljek...? Arról is lehet szó... Mit akar? 
Anna kicsit elõrelépett. Vizyné elérkezettnek látta a pillanatot, hogy végképp levegye a lábáról, most hallotta a szellem szavát, hogy csak keményen, keményen:
- Maga se tudja, hogy mit akar... Hisz ennek a szerencsétlennek, aki elvette az eszét... Ismerem ezt a fajtát... Fût-fát ígérnek, aztán otthagyják... Annyit se keresnek, hogy el tudja tartani... Mibõl élnek...? Hol laknak...? Maga bemenne abba a piszkos kis lyukba, megpenészedni...? Ezek csak cselédet akarnak, ingyen cselédet, aki mos rájuk... még bért se fizetnek... egy jó bolondot... nem feleséget... Aztán, még ha fiatal volna az a kéményseprõ... De már nem is fiatal... És özvegy... Akkora lánya van, mint maga... Én ismerem azt a kis dögöt... Az kikaparja a maga szemét... Mostoha akar lenni...? Ó, láttam én már ezt... sok cselédem férjhez ment... aztán jöttek, hogy az uruk veri, hogy részeges, hogy nincs munkája, hogy jaj, méltóságos asszony, kezét csókolom, ha én még egyszer visszakerülhetnék ide... Könyörögtek... De aki egyszer innen kiteszi a lábát, az nem kell... Mi lesz akkor magából...? Hová megy...? Haza...? Mehet a zsidókhoz... zsidó helyekre, ahol... Micsoda...?
A lány suttogott valamit, mosolyogva. Vizyné még egy szelíd támadást intézett:
- Ne tegye tönkre az életét, ne tegye tönkre a fiatalságát... azt a gyönyörû fiatalságát... mert megbánja keservesen... Hallgasson arra, aki okosabb... aki tapasztaltabb... Nem mondom, ha valami érdemes volna... De hát ez...? Majd akad valaki... késõbb... akkor férjhez adjuk... Én nem erõszakoskodom... Gondolja meg még egyszer, de most utoljára... Majd holnap adjon választ... Elõbb jól gondolja meg...
Anna végigsimította haját.
- Én már döntöttem.
- Szóval marad?
- Maradok.
Vizyné a nagy csata után párnájára hanyatlott.
- Nem tetszik valamit vacsorázni?
- Semmit - mondta. - Vagy adjon egy kis befõttet. Már két nap óta egy falatot sem ettem.
Anna oly fürgén és boldogan szolgálta ki, mint még soha.
Spanyolmeggyet hozott. Vizyné a papírcímkén fölismerte Katica szálkás betûit s így szólt:
- Ez még tavalyi, a Katica csinálta.
És ekkor hosszú idõ múltán rágondolt. Míg kanalazta a sötétpiros levet, és a magokat kiköpte egy tányérkára, a régi cselédje járt eszében, mintha ebbe a befõttesüvegbe, mint egy energiatartályba belefojtotta volna munkája feszítõerejét, s az most kirobbant volna. Még több napig tartott a spanyolmeggy. Valahányszor evett belõle, fölrémlett valami, de mikor a papírcímke szemétre került és az üveget kiöblögették, nem jutott eszébe többé.
Különben szent volt a béke. Anna maga ment át a kéményseprõhöz, s oly határozottan kiadta az útját, hogy az megsértõdött, alig két hétre rá feleségül vette az erzsébeti özvegyet, akinek van egy kis háza is. Õ ezt nem bánta nagyon. Ha vallatgatták, hogy jobb-e így, azt mondta, talán jobb is.
Az izgalom elült a házban.
Stefi maga se védte már álláspontját. Leverten járkált, õt is valami kellemetlenség érte. Amikor már megtanulta a körmagyart, s lakkcipõjét is megvásárolta a bálra, ahol úri kisasszonyokkal együtt táncolt volna, levelet kapott a rendezõbizottságtól, hogy “nagy sajnálatukra el kell tekinteniök szíves közremûködésétõl”.
Anna az érdekességébõl napról napra vesztett. Annyira belesimult a ház rendjébe, hogy eltûnt, észre se vették, nem is beszéltek róla sehol. Mint a legtöbb cseléd, õ is utánozni kezdte asszonyát. A haját már egészen úgy simította végig, mint Vizyné, s az ismerõsök, mikor telefonoztak, gyakran nem tudták, hogy az õ hangját hallják-e vagy az asszonyáét.
 
FARSANG
Elekes Józsefnek a bankszolga fölvitte a valutaosztályba a napi postáját, mely mindössze egy gyászjelentésbõl állott.
Kinyitotta, és akkor úgy megdöbbent, hogy majdnem földre ejtette a gyászjelentést.
A gyászkeret közepén vastag betûkkel legjobb cimborája nevét pillantotta meg: Patikárius János nevét.
Jancsiról már hónapok óta nem hallott semmit. A bankból egy napon minden bejelentés és fölmondás nélkül eltûnt, törölték a hivatalnokok lajstromából, budai legénylakásán csak annyit tudtak, hogy elutazott valahová. Vizyék szerint Bécsben tartózkodott. De se nekik, se másoknak nem írt.
A gyászjelentés így szólt:
Patikárius Ferenc és felesége született Jámbor Terézia, a maguk és rokonaik nevében fájdalomtól megtört szívvel jelentik, hogy egyetlen fiuk
PATIKÁRIUS JÁNOS
1920. február 16-án meghalt minden komoly élet számára
s ezután csak a vidámságnak él.
Miért is a vidám halott ezen a nem szokatlan úton hívja meg barátait a fönti napon este pont 24 órakor a Club des Parisiens-ben tartó kedélyes pezsgõs ricsajra, hogy ott vele együtt minden gondot ünnepélyesen eltemessenek.
A jókedv kötelezõ. Le a szomorúsággal.
Béke hamvaira!
Elekes elképedve állt egy pénzszekrényhez támaszkodva, ide-oda forgatta a gyászjelentést, sokallta a tréfát. Ijedelmén halvány vigyorgás villant át. Még egyszer elolvasta, most már gyönyörködve a szöveg egyre merészebb, elmésebb stílusfinomságaiban. Hát ezúttal csakugyan becsapta a fickó.
Jancsi aznap jött a bécsi gyorssal. A Nyugatitól egyenesen a Dunaparti Szállodába hajtatott, hol az elsõ emeleten nyittatott magának szobát. Megfürdött, lement a szálloda éttermébe ebédelni. Ott egy asztalnál már várta a lakásügynök, akit sürgönyileg rendelt magához. Egykettõ lebonyolították az üzletet. Jancsi aláírt valami nyilatkozatot, mely szerint Márvány utcai lakását minden ingóságával egyetemben örökre átengedi, ennek ellenében a pasi leszúrt egy csomó dollárt, melyet Jancsi könnyedén a mellényzsebébe gyûrt. Amerikai gyorsasággal történt. Shakehand-eztek.
A nagy és tündöklõ Bécs után ez a kis és szegényes Pest olyan meghittnek tetszett, hogy szinte elérzékenyült. Andalító délután volt, friss és idilli, olyan téli délután, mikor szinte szikrázik az életkedve. Ropogó hó takarta a várost. A lánchídi kõoroszlánok homlokán is hó volt, mintha valami fehér kendõvel kötötték volna be a fejüket. Korcsolyák csilingeltek a jégpályára sietõ nõk kezében, szánok csengettyûztek. A fagy, a kemény, egészséges fagy kicsípte az arcokat. Benn a Gerbeaud-ban égtek az üvegcsillárok, s a Váci utcán, a Koronaherceg utcán, a régies, múltszázadbeli, belvárosi utcákon egymás után gyulladoztak a fények a kirakatok tükörüvegjei mögött, melyekben most minden kívánatosabbnak, varázsosabbnak látszott, mint egyébkor: a cipõk is, a könyvek is, az ásványvizes palackok a mohos sziklán, egy reklámszökõkutacska mellett, aztán a birsalmasajt, a mogyoródombok, a dióhalmok, az ízes, még nyirkos berber datolyák kúpja is, akár távoli gyermekkori emlékek, a Mikulás ajándékai. Ebben a színpadi fényjátékban percrõl percre részt vett az ég. Most a Gellérthegy mögött derengett almazölden, most a királyi várpalotánál pirult ki rózsaszínre, most halványszürkére hamvadt, s ekkor gyorsan megjelentek az apró, erõsen villogó, téli csillagok.
Estefelé Vizyéknek egy hölgylátogatójuk érkezett.
A cseléd bevezette a szalonba, s ott foglalt helyet, míg Vizyné más ruhát nem öltött, hogy illendõen fogadja.
Ez a hölgy vidrabundáját fázósan maga köré vonva várta a ház asszonyát. A beléptekor valami vékony madárhangon bemutatkozott neki, nyomban tegezni kezdte, mint a dzsentri asszonyok, Vizyrõl beszélt, akit ismer a minisztériumból, a Patikáriusokról, akikkel Egerben találkozott, általában folyton kotyogott, és a lorgnonján át erõsen bámulta.
Õ tartózkodóan viselkedett. Eleinte nem tudta kivenni szavaiból, hogy mit akar. Azt hitte, hogy azoknak a bizottságoknak a tagja, melyek ekkoriban mindenütt híveket toboroztak, pénzt gyûjtöttek társadalmi szervezkedésekre, különbözõ népjóléti célokra. Ez is mindig valami grófnét emlegetett. Hadarva, de halkan pörgette nyelvét, azzal a mindenen átsikló és elsuhanó felületességgel, mint az ilyen szélhámoskodó nõk. Estélyre volt öltözve. Bundája alól kikandikált zöld cipõje, selyemharisnyája. Késõbb letette tüllboáját, kinyitotta bundáját, s akkor föltetszett sovány, púderes keble és a báliruhája, egy kifogástalan selyemruha, aranygyöngyökkel dúsan hímezve.
Vizyné épp felelt valamit, már gyanakodva, már meg akarta kérni, hogy valami igazoló iratot mutasson, de mást gondolt. Még egyszer rátekintett, hozzálépett, és a nõ fejérõl szó nélkül levette a kalapot. Fejét bozontos paróka borította, olyanféle színû, mint az õ haja, borostyánsárga.
- Te szerencsétlen - mondta Vizyné -, mit csinálsz itt?
- Álarcosbálba megyek, Angéla néni. Csókolom a kezed.
- Honnan jössz?
- Bécsbõl. Mondd - kérdezte nagynénjétõl, míg végigsétált a szobában bundáját kissé fölkapva -, ugye csinos nõ lennék?
- Díszes figura vagy. Mondhatom. Szegény apád azt se tudja, hogy mi van veled. És mivel foglalkozol ott?
- Üzleti ügyekkel.
- Láncolsz.
- A szénszakmában dolgozom. Kell nektek szén? Hány vagonnal küldjek?
- Bolond. És meddig maradsz itt?
- Csak egy napra jöttem. Holnap reggel már megyek is vissza. Különben hogy vagytok? Kornél bácsi?
- Nem hallottad? Államtitkár lesz.
- Gratulálok. Te, nem lehetne valamit csinálni az állammal? Ha Kornél bácsi Bécsbe jön, okvetlen keressen föl. Szép lakásom van, Rothenturm Strasse 1. No, szervusz, Angéla néni, várnak a barátaim, Elekes, az egész brancs, még egyszer viszontlátásra, csókollak, csókolom a kisztihandodat.
- Csak nem mégysz így ki az utcára?
- Autó vár lenn.
- Vigyázz magadra, Jancsikám - intette Vizyné -, és írj annak a szegény apádnak.
A Club des Parisiens-be egy mellékajtón ment be. Meglepõdött, hogy ezek a hátsó helyiségek milyen kopárok. Pár bot, kabát lógott a fogasokon, a pincérek még ingujjban fésülködtek. Maga a tulajdonos fogadta. Õ már tudta, hogy egy bécsi szénszállítóval áll szemközt. Nagy hajlongások közepette tessékelte be a függönyös különszobába, ahol rendelkezése szerint tíz személyre terítettek. A tárgyalás németül folyt. Jancsi virágcsokrokat tétetett a terítékek mellé, kikötötte, hogy külön pincér szolgálja ki õket, átnézte a menüt. Mindent rendben talált. Csak még azt hagyta meg, hogy az urakat irányítsák ide, s ittlétét senkinek se árulják el.
Felöltötte fekete selyemálarcát, és a táncterembe lépett. A lokál lángolt. Dolgozott a jazz, de még csak néhány pár táncolt. Most a személyzet harminc óriási léggömböt engedett szét, mely tétovázva imbolygott az opálos fényben, majd megállapodott a papírszalagokkal körülcsavart ívlámpák mellett, a mennyezet közelében, mintegy csodálkozva, hogy kerül ide a tavasz kék egébõl. Lassanként megérkeztek a maszkok. Pierrot a Pierrette-jével, egy cigánylány egyedül, egy csizmás parasztlegény acélfokossal és árvalányhajjal, egy zöld hajú bolond meg egy piros hajú s a szokásos rezes orrok, kínai bajuszok és õsz szakállak, csörgõsipkák és papírsüvegek. Legnagyobb feltûnést egy közismert, pocakos tõzsdebizományos keltette, aki vérvörös hóhér ruhában jelent meg, vérvörös csuklyában, vérvörös álarcban, hatalmas pallossal.
Jancsi a sarokból, legyezõje mögül szemlélte az embergomoly egyre növekvõ kavargását. Cimboráit kereste, a kilenc meghívottat. Egyelõre csak Elekest fedezte föl, frakkban, jelmez nélkül, valami szõke macskával. A tánc ekkor már akadozott. Annyian voltak, hogy a párok csak függõleges irányban mozoghattak, egymásra dõlve. Õ is közéjük sodródott. Valami ismeretlen férfi fölkérte. Párját a zûrzavarban elvesztette valahol a zenekar körül. Elekes épp ott ácsorgott, átkarolta, és vitte tovább, erõsen magához ölelve, nézte az álarc két résén kivillanó szemét, többször végigbukdácsolta vele a termet, s langyos, kellemes-nyirkos kezével szorongatta a kezét. Mindez oly furcsa volt, hogy Jancsi utána maga is fölkért többeket, váltakozva táncolt férfiakkal, nõkkel.
De már alig várta a vacsorát, hogy fölolvadhasson baráti körében, melyet oly sokáig nélkülözött. Éjfélkor, mikor az álarcok lehullottak, szétnézett. A maszkok alól idegen fejek bukkantak ki. Õ is levette álarcát, parókáját, s kigombolva ruháját a különszoba felé tartott.
Az urak, akiket a pincérek már elhelyeztek itten, a gyászjelentést lobogtatva nagy gaudiummal fogadták az ünnepeltet, aki komolyan, majdnem szigorúan meredt rájuk felemás öltözékében. Elekes összevissza csókolta õt, a többiek a szoknyáját emelgették, fogdosták a melleit. Mindössze négyen érkeztek. Elekesen kívül Töttösi Dani és Indali Pista, akikhez afféle fölületes zsúr-pajtásság fûzte, és Gallovich, egy roppant ökörfejjel a kezében, valami homályos ismerõse, akit meg sem akart hívni. Azokra, akikre föltétlenül számított, a bankosok nem jöttek el. Ez lehangolta. Sietve átöltözködött, mint házigazda tûnt föl, telefonáltatott hiányzó öt barátjáért, de azt a választ kapta, hogy az urak nincsenek otthon.
Sokáig vártak rájuk, aztán mégiscsak meg kellett kezdeni a vacsorát. Nagy evészet és ivászat volt, erõleves findzsában, balatoni fogas remeke, pulykapecsenye kaliforniai szilvával, badacsonyi és rajnai. A maître d’hôtel hozta a vödröket, melyekben friss hóval cukrozva hûltek a francia pezsgõk.
Jancsi az asztalfõn ült, mellette baloldalt a szíve felõl Elekes, a szépen elválasztott hajával, a kreol bõrével, a monoklis szemével, annak mesélt, fejét szinte a mellére hajtva. Mint aki régen nem beszélt az anyanyelvén, különösen fecsegõ lett. Amit hónapokig tartogatott magában, egyszerre kitálalta, eléjük öntötte. Rengeteg pénze volt, nemcsak azok a dollárok, melyek a lakásügybõl folytak be, hanem azonkívül még kétszáz dollár, osztrák bélyegzettek és bélyegezetlenek, magyar ficcsek is. Elmondta, hogy ötszobás lakásban lakik egy Daisy nevû lengyel táncosnõvel, aki a szeretõje, vele együtt csinálja az üzleteket is. Bizonyítékul elõvette az orfeumnõ dedikált arcképét s a hozzá intézett, német nyelvû leveleit. Ezeket kézrõl kézre adogatták. El kellett hinniök. Gallovich azonban, az undok Gallovich bosszantotta:
- Kitartod õt, Jancsi? Micsoda? Az esõbe.
Jancsi egy kis ideig tûrte, majd megvetõ pillantással ezt mormogta feléje:
- Szeretem, ha a bolha köhög - és elfordította a fejét. Nem úgy folyt le ez a vacsora, ahogy képzelte. Még meg sem ették a farsangi fánkot, már idegenek jöttek. Gallovich bemutatta egyik barátját, az leült és velük ivott. A parfait-nál két nõ szemtelenkedett be, konfettit dobott Jancsira. Ettõl a szája olyan ízû lett, mint a fûrészpor.
Asztalbontás után, amikor a fõpincér végighordta a cigarettákat és szivarokat egy égõ gyertyával, hogy a vendégek a lángjánál gyújthassanak rá, Elekes félrevonta Jancsit, aki természetesen rendelkezésére állt, ötven dollár erejéig. Töttösi és Indali szintén kapott valamit. Erre elmentek táncolni. Elekesért is benézett a szõke macskája, egy kis pincevirág, kinek sárga púderes arcán átütköztek a szeplõk. Gallovich töltötte a nõkbe a pezsgõt, s azzal szórakoztatta õket, hogy idõnként fejére tette az ökörfejet.
Hajnal felé ez a rohadt alak átvitte poharát egy másik asztalhoz, ott ivott a nõivel. Jancsi magára maradt. Táncolni nem volt kedve. Csupa új pofa lézengett itt, akit nem ismert, mert ennek a bárnak a közönsége hetente változott.
Elekes átizzadt gallérban jött vissza a táncból. Jancsi megragadta kezét s nem engedte el.
- Hiába - sóhajtozott -, hiába...
- Kutya van a tojásba - folytatta Elekes.
Jancsi hallgatott. Nem is tudott volna mit mondani. Már eldicsekedett mindennel, a dollárokkal, az ötszobás lakással, Daisyvel, valami kielégületlenséget érzett. Ezeket a fickókat nem lehet meglepni semmivel.
Száraz kezével dörzsölgette a homlokát.
- Te, Elekes - szólt egyszerre -, volt aztán nekem még valakim. De te arról nem is tudtál. Akkor, mikor feljöttem Pestre.
- Az a színésznõ?
- Nem. Akkor volt, de nem az. Tudod ki volt? Egy cseléd.
- Ojjé.
- Te, Elekes: egy cseléd, egy egész közönséges cseléd - és fölállt és kiabált, mert a szaxofon is rettenetesen lármázott. - Haj, de micsoda pötty volt az. Jó bõr. Szûz volt.
- Na ne mondd.
- Te, öregem: egy repedtsarkú szolgáló. Piszkos és ronda. De jó volt, tyhû de jó volt.
Elekes a díványra könyökölve játszott az ezüst cigarettatárcájával, unta barátját, s örült, mikor a függönyön újra bekandikált a szõke macska, és táncolni hívta.
- Elekes - ordított Jancsi torkaszakadtából. - Elekes - és karjait kitárta utána.
De szavát nem lehetett hallani. A jazz-band dobjai most oly vadul pörögtek, mint hajnalkor, a katonai kivégzéseknél.
Egy darabig még állt, kitárt karokkal, aztán leroskadt székébe. Egész egyedül volt, egész üres volt, nem maradt semmije. Undorodott ettõl a bandától. Föltápászkodott, a mosdóhoz ment, meglocsolta fejét, visszajövet pedig a folyosón a fõpincértõl a számlát kérte. A fõpincér villámgyorsan számolt. Akkora összeg jött ki, hogy Jancsi nyomban kijózanodott. Figyelmeztette a fõpincért, hogy õ nem részeg. Vita támadt, hogy mennyi pezsgõ fogyott. A tulajdonos odahozatta az összes üres palackokat, magyarázta, hogy az urak különasztaloknál is mulattak a hölgyekkel. A dollár-átszámításnál is volt némi nézeteltérés, mire a Pester Lloyd esti lapjából az utolsó zürichi árfolyamokat szegezték ellenébe. Jancsi odadobta a pénzt.
Egynegyed hatkor ért a szállodába. Miután itt is fizetett, alig maradt pénze. Meghagyta a portásnak, hogy csomagját küldje ki a vonathoz, a nyolcórás bécsihez.
Nem feküdt már le, a Duna-parton szellõztette fejét. Végigsétált az elhagyott Rákóczi úton. Egy lélek se járt itt. Mennyivel sötétebb volt Pest, mint Bécs. Megint csak elunta magát, valami kávéházat keresett. De a kávéházak még nem nyitottak. Lecsapott a Józsefvárosba, azokba a görbe, párhuzamos utcákba, melyeket mindig szeretett elnézegetni. Itt is döglõdött már a forgalom, nem szólt a zene, a sarki kávémérésekben söpörtek, az utcai nõk, akik átfáztak az éjszakai munkától, állva itták tejeskávéjukat. Künn csak a legelszántabbak, a legszorgalmasabbak kóvályogtak.
Jancsi lefelé bandukolt egy ilyen utcán, mindig lejjebb és lejjebb, s fütyörészett, arcát az égre fordítva belefütyült az égbe. Az ég, mely délután oly csodás színekben játszott, elfeketedett, hófelhõk takarták, lassan hullongott a dér télikabátja prémjére. Valahol, az utca közepe táján, ahol egy üres telek van évek óta beépítetlenül, azzal szemben, egy vityilló elõtt még álldogált egy nõ, már nem fiatal, túl a negyvenen, odatámaszkodva a kapufélfához, vastag, szalonnás arcán valami állati unalommal. Kezei, melyek valaha uborkát savanyítottak, lógtak. Csakhogy ez a nõ - egészen meglepõen - kötényt viselt és tarka parasztkendõt a haján. Azok közül való volt, akik itt ezzel a népies viselettel a nyugalmas otthonról, a boldogságról meg a jó kis takaros gazdasszonykáról való be nem teljesült álmokat akarják fölgyújtani hajnalban, a gyárba iparkodó, faluról származó munkásoknak és szombaton este a mulatozó mesterlegényeknek kibõjtölt képzeletében. Nem is merte volna megszólítani az elegáns fiatalurat, hisz az õ törzsközönsége nem ilyenekbõl telt ki.
- Hû - gondolta Jancsi, mikor már pár lépéssel elhaladt elõtte -, de furcsa lenne, hû - gondolta még egyszer -, de szörnyû lenne.
Sem gyorsabban, sem lassabban nem ment ekkor, de a nõ, aki a kapuban strázsált, kitalálta, hogy milyen gondolat futott át most az agyán, és már egész bátran a háta mögé lopódzott s valami megmagyarázhatatlan hangon így szólt:
- Tessék bejönni, nem bánja meg.
Ezt pedig oly borzasztóan mondta - hangsúlyában valami pajkossággal és visszataszító bizalmassággal -, hogy a fiú megállt. Oda se pillantott még, háttal volt neki, de hallotta, hogy a nõ beosont elõre a vityilló kapujába, mely már nyitva volt. Jancsi követte.
Az udvar legmélyén valami félszer vagy fáskamra mellett lakott, a szobája ajtaja kifelé nyílt az udvarra s csikorgott a fagytól. Egy lámpa virrasztott az asztal közepén, bordó bársony takarón. Amikor a nõ fölcsavarta a lámpát, Jancsi egy díványt látott, egy törülközõt, egy párnát s a falon Vilmos császár arcképét, az összes érdemrendjeivel.
Késõbb, hogy virradt, és az ablakon bekomorlott a szürke februári reggel, ide-oda járkált, cigarettára gyújtott, s a nõnek is dobott egy osztrák dritte Sorte-t. Az utánahajolt, mert a cigaretta lepottyant a földre, megtörölte ingével, eltette. Sohasem cigarettázott.
Jancsi kutakodott a holmijában, turkált itt és ott, kíváncsian. Az asztalon fölfedezett egy kopott, zöld bársonyba kötött, sárgaréz-cifrás könyvet, melynek lapjai, mihelyt kinyitotta, széthullottak. A nõ emlékkönyve volt. Olvasgatta. Már telis-tele írták jókívánatokkal, a klasszikusokból merített, közkeletûvé vált életbölcsességekkel, olyan aranymondásokkal, melyek többnyire hasonlatokat idéznek, vagy jelképeket, az élet hajnalát és a reménység horgonyát.
Úgyszólván az egész emlékkönyvet végigböngészte. Azt a kis idõt a vonatindulásig itt kellett agyonütni valahogy.
- Ki írta ezt? - mutatott egy oldalra.
- Egy barátné.
- Mikor?
- Már régen.
- Hát ezt?
- Egy ismerõs Gyöngyösrõl. De vendég is be szok néha írni. Írj be te is.
- Mit.
- Találj ki valamit.
Tintát hozott egy butykosban, tollat, valami rozsdás tollat. Jancsi ezt félrelökte, s kicsavarta új Waterman-jét. Valamin tényleg törte a fejét.
- Hogy hívnak?
- Piskeliné - felelte a nõ, mint egy rendõrségi kihallgatáson a detektívnek.
- Özvegyasszony vagy?
- Nem - erõsködött -, Piskeliné, a Piskeli Józsiné.
- Hát él még az urad?
- Erdélyben, kárpitos. Nem akar elválni.
- Mindegy. Nem ezt kérdeztem. Mi a keresztneved?
- Ilona.
Jancsi erõsen ráncolta a homlokát, még mindig gondolkozott, kezében a fölemelt, írásra kész aranytollal, aztán írt, gömbölyû, rajzos betûkkel, oly gondosan, mint egy szépírási irkába:
Ezt írta:
Zöld erdõben járkáltam, 
Kis ibolyát találtam, 
Kis ibolya azt mondta, 
Legyen boldog, Iluska!
Nevét is odaírta alája, a teljes nevét, s azt is - nem tudni miért - egy fölkiáltójellel, mint a verset, aláhúzva,
így:
Patikárius János!
Megszárította a nedves írást a lámpa üveghengere fölött, az emlékkönyvet átnyújtotta a nõnek, aki megköszönte.
- De gyönyörûen írsz - mondta. - Te biztosan valami hivatalnok lehetsz, vagy jogász.
Jancsi épp elérte a vonatját.
 
A RÉMÜLET
Vizy Kornél államtitkárságáról egyre határozottabb formában beszéltek. A jelölt a kormány teljes bizalmát bírta. Sokszor már úgy volt, hogy a kinevezés másnap megtörténik, de az ügy megakadt, elaludt valahol. Erre piszkálgatni kezdték, és újra föllobbant. Elsõsorban Tatár Gábor meg a barátjai szorgoskodtak. A parlamenti folyosóról, a pártkörökbõl azt a választ kapták, hogy minden rendben van.
Közben kitavaszodott. A krisztinai gesztenyefákon ismét megjelentek a fehér virággyertyák, az alagút tojásdad biedermeier kerete zöld lombokat mutatott az április aranyporában, s a vargák ismét kiálltak a mûhelyeik elé régies, céhszerû bõrkötényeikben.
Vizyné nagyszombat délutánján a föltámadási körmenetre ment. Az Attila utcából nézte az õsi templomot, melyben hajdan Széchenyi István örök hûséget esküdött Seilern Crescentiának. Már lassan megindultak a zászlók, a tömeg fölött sétálva, mintegy maguktól járva, mikor odalépett hozzá Tatár Gábor, s gratulált neki mint államtitkárnénak.
Másnap az újságok közölték a kinevezést.
Vizy legnagyobb álma beteljesedett: államtitkár lett, nem igazi államtitkár, ahogy remélte, csak helyettes, de olyan széles ügykörrel, hogy becsvágya kielégült.
A húsvéti ünnepeken egymásnak adták a kilincset a gratulálók. Ezeket méltó módon fogadhatták. Lakásukat a várakozás hosszú hónapjai alatt kicsinosították. Egy kristálycsillár lógott a mennyezetrõl, s a falikarok, melyeknek villanygömbjeit piros selyemsipkák borították, színpadi fényt szórtak az új tapétákra. Állandóan az asztalon álltak a konyakos palackok, szivarok, cigaretták. Vizy már állami autón robogott a háza elé.
Most nem lehetett tovább halogatni az estélyt sem. Össze kellett hívniok barátjaikat, akiknek annyira le voltak kötelezve. A háború óta egyetlenegy nagyobb estélyt sem adtak. Mikor lajstromot készítettek azokról, akiket okvetlenül meg kell hívni, kiderült, hogy legalább huszonöt-harminc vendégre számíthatnak. Vizy “súlyt helyezett” rá, hogy az estély méltó legyen az alkalomhoz.
Az asszony arra is gondolt, hogy még egy cselédet fogad a régi mellé. De egyelõre nem volt cselédszobája, a konyhában pedig ketten nem alhattak.
Május végén, egy lanyha, derült napon tartották meg az estélyt.
Ekkor már az egész ház vendéglõvé és cukrászdává alakult. Etel a száraz süteményeket vállalta, Stefi a tortákat.
Délután befejezõdött a napokig tartó hajsza, megkezdõdött egy másik sürgés-forgás. A vendégek elhelyezését úgy oldották meg, hogy a dolgozót, ebédlõt, szalont csaknem teljesen kirakták, ebben a három szobában terítettek föl. Moviszterék és Drumáék kölcsönadták az ezüstjeiket, a székeiket.
Vizy Kornél háza ragyogott.
Amikor este Ficsor az ünnepi egyenruhájában kinyitotta a kaput, és beengedte a vendégeket, látni lehetett a lépcsõházat, mely a tetõvilágításával egyetlen kis zárt palotává varázsolta a házat. A lépcsõkön piros gyökérszõnyeg futott az elsõ emeletig. Itt a legmagasabb lépcsõfokon állt a házigazda szalonkabátban és nagyon szeretetreméltóan, integetve az érkezõk felé, szinte fiatalabbá válva, megszépülve a tudattól, hogy mindent elért, amit életében elérhetett.
Minisztériumi barátjai jöttek, az ismerõsei, akikkel üzleti ügyek kötötték össze, néhány katonatiszt és pap, Tatár Gáborék, a két lányukkal, Jancsi frakkban érkezett. Nagy virágkosarat hozott Angéla néninek. Pont kilenckor haladt föl a lépcsõn a miniszter, az õ reszortminisztere, a feleségével. Vizy pár lépcsõfokkal eléjük sietett, kezet csókolt a kegyelmes asszonynak, valamit mondott a miniszternek, ezen mind a ketten hahotáztak, aztán bekísérte õket. A többi vendégeket már, mint pót-házigazda, csak Druma fogadta.
Etel és Stefi szolgált ki, úriszobalánynak öltözve, fehér kötényben, fejükön bóbitával. Anna a konyhában maradt. Õ a rántott csirkét sütötte, zsírral locsolgatta a fiatal libákat, hogy szépen piruljanak.
Ezek a lányok, akik ki-bejöttek a tálcákkal, idõnként hírül hozták, hogy mi van benn. A méltóságos asszony a miniszter mellett ül, lila bársonyruhájában, fülében azokkal a nagy, gyöngyös aranykarikákkal, a méltóságos úr a miniszternének udvarol, Jancsi kérem a doktornénak. Most a miniszter szónokolt, aztán Tatár méltóságos úr, aztán Druma, végül Vizy. A taps, az éljenzés meg-megújult.
Miután Etel bevitte a májusi bort is, és kihozta a tálakat, ezt újságolta Stefinek:
- A nagyságák már bementek a szalonba.
- Mit csinálnak?
- Beszélgetnek.
- Mirõl?
- Hát mirõl? A cselédekrõl.
- Másról se tudnak azok beszélni - szólt Stefi, elbiggyesztve száját.
- Együnk - indítványozta Etel.
Ölébe vett egy pecsenyéstálat, kézbefogta a liba püspökfalatját, és harapdálni kezdte. Stefi késsel, villával evett, finoman.
- Maga miért nem eszik? - kérdezte Etel Annát.
- Majd eszek.
- Mit spórol nekik? - biztatgatta Etel. - Ne sajnálja õket.
- Most van maguknak - szólt Stefi is.
- Az - gyökintett Etel. - Maguknál is nagyban megy a rongyszedés. Tarkát nem is szednek. Nemsokára majd inast meg szakácsot tartanak.
- Komornyikot - tette hozzá Stefi gúnyosan mosolyogva -, úgy, mint nálunk volt, a gróféknál.
Etel csemcsegett.
Stefi a tûzbe bámult.
- Nálunk a komornyiknak télen még az újságokat is meg kellett melegíteni.
- Mért?
- Mert kívülrõl hozták, és hidegek voltak. Az öreg gróf egyszer visszaküldte a komornyikkal, hogy melegítse meg. Aztán mindig meg kellett melegíteni. És tudja, Etel, hogy mivel tüzelt a szakács a háborúban, mikor nagy láng kellett neki? Zsírral. Merõkanálszámra dobta a tûzre. Úgy ám.
- Mit fáj az magának? - kérdezte tõle Etel, tele szájjal.
Rágta a csirkék nyakát, feltörte koponyájukat, hörpintgette belõle a velõt. Kenyérbeleket mártott a lébe.
- Jól tették - helyeselt. - Ha tehették. Legalább magának is jutott. Az a fõ, hogy legyen mit enni. Az embernek úgy sincs egyebe, csak amit megeszik.
Etel még mindig nem fejezte be vacsoráját. A tányérokról kivett egy-egy csontot is, leszopogatta. Nem utálta õ az urak száját. Összeöntögetett magának egy kis bort a különbözõ poharakból, és ivott.
Benn megzendült a zongoraszó.
Etel kitárta a konyhaajtót, hogy jobban hallja. Bólintgatott a muzsika ütemére, a fehér bóbitájával, mint egy kövér, öreg angyal.
Már táncoltak. Etel meg Stefi félrehúzta az asztalokat. A párok nem fértek el, sokan az elõszobába szorultak. Jancsi is kilebegett Moviszternével. Csupa tréfából áttáncolt a hálón át a lakásba, körbe-körbe.
Egyszer, mikor a fürdõszobába értek, az úrfi magához szorította a párját, belecsókolt a nyakába. A szép doktorné fölkacagott búgva.
Anna, aki az elõszobában ácsorgott a tûzhely lángjától piros füllel, meghallotta ezt. Odatekintett. Vissza akart futni a konyhába, de nekiment a falnak. A lámpák valami kancsal fénnyel föllobogtak.
Különben a mulatság sokáig tartott. Csak Moviszter szökött meg mindjárt vacsora után, a többiek maradtak. Még a miniszter se mozdult. Kitûnõen érezte magát. Mindenki kitûnõen érezte magát. Talán azért, mert a miniszter is kitûnõen érezte magát.
Derûs, könnyed lárma zizegett. Nem vitatkoztak, hanem fölolvadtak, elterpeszkedtek egy diadalmas jóérzésben. Kis pletykák sisteregtek, hogy ki vált el, ki halt meg, ki kövéredett és ki soványodott meg, s az emberek, akik egy-egy bizonytalan ismerõsüket összetévesztették egy másikkal, miután értesültek, hogy az, akire gondoltak, nem az, hanem egy másik, s aki elvált, már másodszor nõsült, s az, akit élõnek képzeltek, már régen halott, és a sovány tulajdonképpen kövér, és a kövér tulajdonképpen sovány, elhelyezvén az illetõket agyuk megfelelõ rekeszeibe, megnyugodtak.
Vizynét egyre jobban izgatta vendégeinek vidámsága. Ideges ásításokat nyelt le torkába. Kimerült a többnapi háziasszonyi teendõktõl, de fõként az üres gratulációktól, melyekre éppoly üres szavakkal kellett válaszolnia. Figyelte az urát a füstön át, ki messze tõle a harmadik szobában a miniszter körül buzgólkodott, s bókolt a hölgyeknek azzal a hazug kedvességgel, melybõl annál több marad, minél inkább pazarolják.
Valahol az ablakmélyedésben rábukkant egy csinos, szõke bécsi asszonykára, akivel ma este még nem beszélt. Ez valami nagyvállalkozó felesége volt. Minthogy nem tudott magyarul, nem vehetett részt az általános társalgásban, s így épp úgy el volt szigetelve, mint õ. Vizyné leült melléje. Nagyon részletesen elmesélte neki - németül - a kisleánya halálát. De ezt már annyiszor elmesélte, hogy most csak kopogó, gépies szavait hallotta, még a fájdalom vigasztalását sem érezte. Az ingaórát nézegette, alig várta, hogy menjenek.
Háromkor a miniszter fölkelt. Vastag füst volt. A kék göngyölegek egészen eltakarták a csillárt, nem is világított jobban, mint novemberi éjszakákon a ködben egy utcai gázlámpa. Vizy az asztal szélén bóbiskolt, lógó fejjel. Hallgatta, hogy kordul a miniszter autója, hogy pihen el lassanként a távozók lármája. Minden jó volt, gondolta, minden szép volt, csakhogy ez is megvolt. De már csuklott. Szódabikarbónát vett be és lefeküdt.
Az asszony ott maradt az asztalnál. Szemlélte ezt a pusztítást. Szeszélyes, futurista színfoltokban rémlett eléje egy üvegtányérkán a baracklekvár sárga maszatja és egy késpalló, káposztásrétes és sajtharang, fogpiszkáló és mayonnaise, bagólé és májusi bor, a szagos mügével. Szeretett volna ismét rendet teremteni, vagy lesöpörni mindent a kezével. Annyira fáradt volt, hogy azt kérdezgette magától, miért is esznek az emberek.
Bejött a három cseléd, kiszellõztetett velük, Stefit és Etelt fölküldte. Anna ott motozott az asztalon, az orra elõtt. Fölemelt egy kancsót, aztán megint visszatette.
- Hagyja - lamentált Vizyné, eltakarva tenyerével a szemét. - Úgy unom már, látni se szeretem. Az Isten áldja meg, ne zörögjön. Csukja be az ablakokat, és menjen maga is aludni. Majd holnap leszed. Ne zavarjon. Reggel pedig föl se keltsen. Aludni akarok sokáig.
Az ura az égõ villanynál horkolt. Ó kikapcsolta ruháját, odadobta valahová, szinte beleugrott az ágyba.
Alig öt percre rá - nem, még annyira sem - az ebédlõ ajtaja kinyílt, s belépett Anna. Anélkül, hogy lámpát gyújtott volna, ismét babrált az asztalon, talán mégis le akarta szedni, hogy reggel ne legyen annyi dolga. A sok kacaj, terefere után nagy csönd volt itt, benn az úr fûrészelõ horkolása csak még nagyobbá tette.
Egyszerre oly zaj dördült végig a földúlt szobákon, mintha pisztollyal lõtték volna.
Anna, aki nem ismerte az idegen bútorokat, feldöntött egy tölgyfaszéket, Moviszterék egy székét, az teljes hosszában elvágódott a padlón. Várt, hogy mi lesz. Gazdái az elsõ, mély álmukat aludták, nem ébredtek föl.
A szomszédban egy kutya vonított a teleholdra, ott nem messze tõlük, a Tábor utcában a Hattyú, az a nagy, fehér kutya, amelyiket ismert. Anna ide-oda lépegetett. Visszaszaladt a konyhába, evett valamit a sötétben, gyorsan és mohón, ami véletlenül keze ügyébe esett, egy rántott csirke combját meg sok-sok süteményt.
Utána az elõszoba ajtajára borult, mintha ki akarna innen menni valahová. De mást gondolt, hangosan a fürdõszobába futott, onnan a sárga tapétaajtón a hálóba.
Vizyné arra ébredt, hogy az ágya szélén valaki ül.
Kicsit fölemelkedett a párnáról, kinyitotta álomittas, nehéz pilláit, s bámulta ezt az alakot. A kétes holdfényben olyan volt ez, mint valami szellem, ezüst párával körülvéve. Nem rettent meg tõle. Az illetõ a bal kezével megfogta az õ kezét.
Tágra nyílt szemeik egész közelrõl egymásra meredtek.
- Mit akar? - suttogta Vizyné. - Anna? Maga az? Menjen aludni.
A jövevény nem felelt, csak ült, csak fogta a kezét, nem engedte el. Lassan mozgott, s pusztán ettõl a furcsa lassúságtól borzadt meg, mert oly lassan mozgott, oly lassan, hogy azt nem lehetett kivárni.
Vizyné a még szabad karjával a leány nyakához kapott, hogy eltaszítsa, ellenben oly ügyetlenül lökte el, hogy csak még jobban magához szorította, valósággal ölelte már.
- Kornél - sikoltott egyszerre. - Kornél. Ki ez itt? Kornél, segíts. Segítség, segítség.
Akkor már egy ütést érzett a mellén, egy hatalmas ütést, amilyent még nem érzett.
- Õrült - mondta aléltan, és visszaesett párnájára.
Vizy, akinek a feje elnehezedett a bortól és álomtól, motyogott valamit, de már kiugrott az ágyból, ott állt a szoba közepén, hosszú, térdén alul érõ hálóingben.
- Mi az? - ordított. - Ki az? Segítség. Gyilkos, gyilkos.
A kés fényét pillantotta meg, a pengét, a nagy-nagy konyhakést, azzal hadonászott a leány. De hogy ki van itt, mit mûvelt, hogy férfi-e vagy nõ, arról fogalma sem volt. Csak azt látta, hogy valaki a szalon ajtaja felé oson, menekülni próbál. Utána vetette magát, és dulakodva visszacipelte. Nehéz közelharc volt. Anna megrémült, hogy bántani akarja õt, s éppúgy félt, mint a gazdája. A testi munkától izmos bal karjával átkapta derekát. Gáncsolta és teperte. Rövid ideig birkóztak. Vizy a fehér díványnál elvesztette egyensúlyát, a díványra bukott, innen le a földre. A leány vad dühvel mellére térdelt, és döfte, szúrta, ahol érte, a mellét, a hasát, a torkát. Aztán a kést a sarokba hajította. Nem törõdött semmivel. Áttántorgott a szalonba.
Megmosta a kezét a vízvezetéknél, szappannal, majd visszajött a szalonba. Valami csöpögött a másik szobában is, csipp-csöpp, mint a vízvezeték, amikor nincs elzárva a csap, és szivárog, csipp-csöpp, csipp-csöpp. A vér csurgott. Horkolt az úr, mozgolódott, egyre halkabban morgott. Anna ledõlt a hencserre, s elaludt.
Reggel hatkor a kapujuk elõtt csöngetett a szemetes. Indult, hogy kiadja a szemetet, s utána majd takarítson. Fényes hajnal volt. Szemeit dörzsölgetve nézte a lakoma dús roncsait, ezt a cirkuszi összevisszaságot, még mindig nem tudva, hol van, hogy került ide. Most megállt, és már nem ment tovább. A hálószoba két ajtószárnya be volt hajtva, csak egy ujjnyi rés maradt. Úgy látszik, õ vonta be maga után, amikor kitámolygott onnan. Nem mert benézni. Hallgatózott. Semmit se hallott, csak a csöndet, a mélységes csöndet.
Ekkor két tenyerét arcára tapasztva, eliszonyodott magától. Úgy félt, hogy szíve jéggé dermedt. Kapkodva szedte rongyait, összekötötte a batyut. Ki innen, menekülni hamar, el innen. A ház a muri után még aludt. A padlásra is futhatott volna, vagy talán a pincébe, elbújni a mángorló mögé. De attól tartott, hogy a lépcsõházban valaki leselkedik rá. Batyuját ledobta.
Kinyitotta az Attila utcára nézõ összes ablakokat, hogy ne legyen olyan egyedül. Már énekeltek a rigók, füttyel köszöntötték ezt a gyönyörû nyári reggelt. Csilingeltek a villamosok is, a sváb asszonyok a szomszédos házakba vitték a tejet.
Tizenegyig senki se zavarta. Gubbaszkodott a hencseren, térdére könyökölve. Tizenegy után valaki csöngetett a külsõ ajtón, sokáig csöngetett, mindenáron be akart jönni.
- Alszanak - kiabált föl ennek a valakinek Ficsor. - Mit csönget annyit? Hozza le, majd én átveszem.
Viatorisz kis fûszeres inasa volt, aki ilyenkor szokta föladni a fûszert. A házmester még ezt mondta neki:
- Nagy mulatság volt itt az éjjel.
Moviszterné a zongorához ült, amint szokott ilyenkor, és játszott, énekelt a feje fölött. Csengett a telefon. Anna fölemelte a kagylót, de visszatette. A telefon csengõje aztán folytonosan berregett.
Úgy délután kettõ felé zörögtek az ajtón.
- Nyissák ki. Nem hallják? Nyissák már ki. Még alszanak? Az nem lehet. Meg kell nézni az utcáról.
Az Attila utcából is fölszóltak:
- Hé, valaki. Ki van ott? Ott van valaki. Biztosan van ott valaki. Az ablakokat már kinyitották.
És egyre több hangot lehetett hallani, itt meg ott, mindenütt.
- De ha mondom, hogy nem mentek el, nagyságos úr. Azt nekünk látnunk kellett volna. Anna, Anna. Alszol? Föl kell kelteni. Csak dörömböljenek. Dörömböljenek jobban. Törjék be az ablakot. Az ajtót törjék be, az ajtót. Feszítsék föl.
- Azt nem szabad - mondta Druma hangja. - Tüstént szaladjon rendõrért.
A biztos úr megérkezett. Hallotta, milyen cécó volt itt az éjszaka. Elõbb õ is csöngetett, kulccsal kopogtatta a kilincset, de gyanúsnak találván az esetet, lakatosért küldött. Az feltörte a zárat.
Két tanút kért maga mellé, Druma nagyságos urat meg a lakatosmestert, azokkal meg Ficsorral lépett be az elõszobába.
- Mondtam, hogy itt van valaki - bizonykodott a házmester, s megpillantotta Annát, aki már állt a hencser mellett. - Hát te itt vagy? Mért nem nyitsz ajtót? Süket vagy?
A rendõr ügyet se vetett rá, ment dobogva a hatalmas lépéseivel a hálószoba felé.
Belökte a két ajtószárnyat, s ott egy városligeti borzalomkamra minden iszonyata tárult a szeme elé.
Õ maga is visszahõkölt. Most elõször fedezett föl ilyen gyilkosságot.
Futólépésben rohant a lány felé, megragadta a vállát, s magáról megfeledkezve teljes erejébõl rázta:
- Te voltál?
Anna lesütötte szemét, mint aki vall.
- Mért tetted? - ordított rá a rendõr, szélesre tátva nagy száját a harcsabajuszával, és a szeme kidülledt. - Föl fognak akasztani - üvöltötte, szinte magán kívül, kimondván az ítéletet, mint az elsõ fórum.
Anna tudta ezt. De most szívét, mely megfagyott az éjszakai halálos szorongásban, egyszerre mégis valami melegség járta át, mint a tavaszi szellõ, hogy tegezték, hogy ez a paraszt rendõr, aki olyan volt, mint a legények a falujában, tegezte õt, s nem is látta benne a hivatalos személyt, aki kötelességét teljesíti, csak valakit, aki az õ vére, aki az õ atyjafia.
Az elõszobában egy csomó ember verõdött össze a háziakból, idegenekbõl. Ezek bekukucskáltak az ebédlõbe. A rendõr erélyesen kiutasította õket:
- Oszoljanak - mondta. - Gyilkosság. Mindenki hagyja el a lakást. A törvény nevében. Házfelügyelõné, zárja be a kaput. Senki se mozdulhat a házból. Maga felelõs érte.
Antal bácsi, Szûcs Antal bácsi, a sarki õrszem, akit Anna is ismert, intézkedett. Megnyugodva nézték mindnyájan. Jólesett látni az élet roppant tébolya és érthetetlensége mellett, a vér e részegségében ezt az egyszerûséget és józanságot, az erõ és hatalom képviselõjét, amint biztosan járt-kelt, amint csattogott a kardjával, amint ennyi jaj és betegség közepette kimagasodott ez a nagydarab egészség, a széles vállával, a rendõr, a tagbaszakadt, kövér rendõr, a társadalmi rend pillére.
- Hol a telefon? - kérdezte Annát.
Az a fejével arrafelé biccentett, ahol volt.
- Halló - szólt a rendõr. - Egykerületi kapitányság...? Halló... halló... Szûcs Antal, 1327-es rendõrõrmester, alázattal jelentem a fogalmazó úrnak... Gyilkosság történt... kettõs gyilkosság... Attila utca 238, elsõ emelet... Vizy... Mi a másik neve...? Gornél... Igenis... Kornél... Mind a kettõ meghalt... A tettest elfogtam... A helyszínt fönntartom... Igenis - fogadta a fogalmazó rendelkezéseit -, igen... igen... igen... igen... igen... igen... igen...
A lányt a szalon kályhája mellé kísérte, odaállította a fal felé, hogy meg ne ugorhassék, s ettõl kezdve egyik szeme a gyilkoson volt, másik az ajtón. Levette a sapkáját, megtörölte homlokát, nagyot fújt az izgalom után. Ficsor megsemmisülten, magába rogyva a padlót nézte. Druma és a lakatos suttogott.
Máris végigsivalkodott az Attila utcán a rendõrautók tülke. Két kocsi jött. Az elsõben az ügyeletes tiszt kíséretében egy tanácsos a fõkapitányságtól, a vizsgálóbíró és a rendõrorvos, a második telis-teli detektívvel.
- Jelentem alássan a nagyságos tanácsos úrnak - tisztelgett Szûcs Antal, vigyázzállásban, összeverve bokáit. - Én, mint az õrszemes rendõr... Ma délután két órakor...
- Ez a gyilkos? - kérdezte a tanácsos, megszakítva a szavait.
- Igenis - mutatott rá a csendõr -, a cselédjük.
Csodálkozva nézték az urak.
Hosszú gyakorlatukban még nem fordult elõ, hogy a gyilkos a tett színhelyérõl ne menekült volna, vagy legalább meg ne kísérelte volna a menekülést. Furcsa volt.
Gyorsan körülfogták, mintha attól félnének, hogy elszökik, mintha most õk akarnák meggyilkolni õt.
- Jó - mondta a tanácsos.
Indítványozta a vizsgálóbírónak, hogy tartsák meg a helyszíni szemlét.
A daktiloszkópus fölfedezett két ép és használható ujjnyomot, mindjárt magával vitte a paplant, a párnahuzatot, hogy megrögzítse. A fényképészek fotografáltak.
Druma bemutatkozott a tanácsosnak, az elbocsátotta õt és a másik tanút.
Ebben a szalonban, ahol tegnap még kopogtak, mielõtt beléptek volna, a rendõrség emberei fesztelenül dolgoztak, pedig túl, a másik szobában a ház néhai urai még ott voltak.
A rendõrorvos a tanácsossal, a vizsgálóbíróval, a fogalmazóval bevonult a hálóba.
Vizyné az ágyban feküdt hanyatt, egyetlen vérfolt nélkül. Úgy tetszett, hogy csak alszik. Szája csukva volt, s körötte kis, hideg mosoly lebegett. A kés egyenesen szíve közepébe hatolt, csak egyetlen, nagy sebe volt, nyilván azonnal meghalt, belsõ elvérzés következtében, szenvedés nélkül. Arca valami átszellemült nyugalmat sugárzott.
Vizy a dívány elõtt hevert, a földön, egy már megalvadt, fekete vértócsában, kilenc sebbel. Nyakán egy köröm nyoma volt, szeme alatt egy hosszú karcolás. Látszott, hogy utolsó leheletéig viaskodott. Nehezen halt meg, és - amint az orvos megállapította - jóval késõbb, mint a felesége, hosszú haláltusa után. Állkapcáit összeharapta, sasorra szigorúan, haragosan emelkedett ki viaszhalvány arcából, mind a két keze ökölbe szorult. Majdnem hõsi volt ebben a halálon túli erejében: valami szép és régies, ami nincs többé.
Az áldozatokon már mutatkoztak a hullafoltok.
Akik annyi szörnyûséget láttak életükben, a bûnügyi bizottság tagjai maguk is elborzadtak, milyen vadállati kegyetlenséggel végzett velük a gyilkos. Amikor egyikük-másikuk átment a szalonba, arcán behozta oda a rémület visszfényét, mint egy tükörben. Minden arcon a rémület volt, mert nem értették, hogy mért történt, s igyekeztek megérteni. Csak Anna arcán nem volt rémület. Õ sem értette, hogy miért tette, de õ elkövette, amit tett, és minthogy már elkövette, ott belül, mélyen, nagyon mélyen bizonyára lehetett valami, amiért föltétlenül, szükségszerûen meg kellett tennie. És aki belülrõl lát valamit, az másképpen látja, mint aki csak kívülrõl látja.
A sarokban megtalálták a kést, félretették, mint bûnjelet. Leltárat készítettek a bútorokról, centiméterrel mérték a szobát, széltében-hosszában, fölvették a tervrajzát, beléje rajzolták a két holttestet. A doktor diktálta a jegyzõkönyvet.
Ekkor kijött a tanácsos, utasítást adott a detektíveknek. - Kutassák át a szobákat.
Csak erre vártak. Mint a kopók, melyek egy füttyjelre kirohannak a vadászterületre, mind a különbözõ szobákba rontottak, nyomoztak, csapkodták az ajtókat. Az egyik azonnal letépte a hencserrõl a terítõt, alája bújt, mintha keresne ott valakit. Kinyitották a zongorafödelet. Még a vendégséges asztal ételei között is kotorásztak, a habostortában, egy üvegkanállal. Nyilván a rabolt pénzt, az ékszereket kutatták. De sehol se volt semmi.
A cselédszobában fölhányták, szétszedték Anna tábori ágyát. Egyik széken meglelték összekötött batyuját. A detektív behozta és kibontotta. Ott volt benne minden, amivel valaha átlépte ennek a háznak a küszöbét, az a pár rongyos zsebkendõ, az a néhány fejrevaló kendõ, a kézitükör, a vasfésû, a gyermektrombita meg egy papírzacskó megszenesedett maróni is, csak a kék kartonruha meg a fûzõs férficipõ hiányzott belõle, azt már régen elnyûtte.
A detektív jelentette a tanácsosnak:
- Az ágya se volt megvetve.
- Ez fontos - mondta a tanácsos. - Jegyzõkönyvbe kell venni. Le se akart feküdni. Elõre készült rá.
Most a kályha mellõl maga elé vezettette, szembeállíttatta az ablakokból beáramló fénynek, a nagy, májusi fénynek s ezt kérdezte:
- Maga tette?
- Én...
- Miért?
- Én... én...
- Mi az, hogy én? - mormogott a tanácsos bosszúsan. - Ezt már hallottuk. Azt kérdezem, hogy miért tette? Miért?
- Én...
- Haragudott rájuk? Bosszút akart állni? Vagy bántották? Valamiért csak tette.
Anna ráncolta fiatal, de korán-redõs paraszthomlokát. És tördelte a kezét. Sóhajtozott.
- Jaj - mondta - jaj - kétszer, s végigsimította haját azzal a modoros-eszelõs mozdulattal, melyet még az asszonyától tanult.
A rendõrorvos tárgyalt valamit a tanácsossal.
Annát az orvos még közelebb állította az ablakhoz. Becsukott tenyerét a lány szeméhez tartotta, s elkapta onnan gyorsan, sokszor egymás után, mintha játszanék. Odanyúlt a füle kagylója mögé, erõsen nyomogatta. Kérdezõsködött errõl-arról. Leültette egy székre, veregette a térdét.
Akkor vette észre a tanácsos, hogy a lány ingén még két vérfolt vöröslik, akkora, mint két pipacs.
- A baja van - magyarázta az orvos.
Erre ez a sok férfi, aki ott volt, mind Annára tekintett, aztán félrepillantott, férfias szeméremmel.
- Különben alig véres - mondta a tanácsos, amíg tovább vizsgálgatta, és emelgette a karját.
- Csak itt. Meg itt, ni. Mosakodott? - kérdezte tõle. - Hol mosakodott? Benn majd úgyis levetkõztetik - mondta a többieknek.
Az urak megint beszéltek egymás közt, az urak megint írtak. Mindig beszéltek, mindig írtak.
- Hol volt a kommünben? - faggatta a tanácsos. - Hol szolgált? Kiknél? Mi annak a foglalkozása? Nem volt valami kommunista szeretõje, valami terrorista, aki olyan írásokat adott magának, olyan vörös írásokat?
Mégiscsak rablógyilkosságot kellett föltételezni, noha ez sem valószínû, mert a pénzt, az összes értéktárgyakat rendben találták.
- Mit vitt el? - vallatta a tanácsos. - Na, mondja meg szépen. Hová dugta? Jobban teszi, fiam, ha bevallja. Mi úgyis rájövünk mindenre.
Kiadta a rendeletet.
- Motozzák meg.
- Föl a kezet - vezényelt a rendõr.
Anna ügyetlenül nyújtotta föl a két karját, a könyökben kissé behajlítva.
- Egyenesen - igazította a rendõr.
Most már egyenesebben tartotta a két karját, s a gyilkos lány a legszörnyûbb bûnnel tetézve az ottlévõknek egy pillanatig valami régi, félszeg oszlopszentet idézett az emlékezetükbe, aki égnek tárt karokkal áll.
A detektívek hozzáláttak a motozáshoz. Kést, lõfegyvereket kerestek nála. Végigtapogatták keblét, szoknyáját. Elöl, hátul.
- Semmi - mondták -, semmi.
Be is fejezték már a helyszíni szemlét. Jöhettek a hullaszállítók. A rendõrorvos meg a tanácsos aktákat írt alá az asztalon.
Most a tanácsos odafordult a két detektívhez:
- Kísérjék be.
Anna még mindig fölfelé tartotta a két karját, már merõben céltalanul, mert közben megfeledkeztek róla. A detektívek intettek neki, hogy most már leengedheti.
És ezt mondták.
- Menjünk.
A lány nem mozdult.
Erre közrefogták, az egyik detektív a karjához ért. Õ azonban egész könnyedén eltolta magától.
A tanácsos, aki le-fölsétált a szalonban, megállt. Odaszólt a detektívnek:
- Bilincselje meg.
A detektív a lány csuklóit egymásra tette, körültekerte a lánccal, mely halkan csattant.
Anna ezt már engedte. Kíváncsian nézte megbilincselt két kezét.
A bilincs egészen új volt, még fényes is, vékonykahitvány lánc, de azért erõs, nem lehetett szétszakítani. Vastagabbnak gondolta, meg rozsdásnak, valami ormótlan golyóbissal a végén. Mégis, úgy tetszett, hogy ismerte valahonnan, régi idõktõl fogva, talán a népmesékbõl, amelyekben a királyi palota mellett mindig ott a börtön. Már nem is csodálkozott rajta. Közönyösen szemlélte, s úgy állt ott, mint aki már régtõl fogva viseli, és már régtõl fogva megszokta.
A detektív föltette fekete keménykalapját, s útnak indította. Künn a folyosón suttogtak körülötte: “gyilkos... itt a gyilkos...” Stefi és Etel sápadtan hajolt elõre a második emeleti folyosó korlátján, csapkodta a kezét. Az egész ház reszketett.
Késõbb ugyanezen a lépcsõn két fekete fakoporsót hoztak föl, abba beleemelték az áldozatokat, a törvényszéki bonctani intézetbe szállították, a fagyasztóba.
De alig múlt el az egyik meglepetés, jött a másik. A detektívek egy félóra múlva visszarobogtak, Ficsort és Ficsornét is bevitték magukkal a bûnrészesség gyanúja alatt, a nyomozás során gyanú támadt tudniillik, hogy egyetértésben vannak a gyilkossal, s a rokonok összejátszottak.
A fölfordult házban Etel házmesterkedett, és Druma vette át a parancsnokságot. Két, válaszos sürgönyt küldetett a postára Stefivel: az egyiket a megboldogult asszony testvérbátyjához Egerbe, a másikat Jancsihoz, aki már visszautazott Bécsbe. Állandó összeköttetésben volt a rendõrséggel, õ fogadta a riportereket is, akik a gyilkosság hírére egymás után jelentkeztek, interjúkat kértek tõle, a cselédektõl is, a megírandó “színes” riportok számára.
Egyébként mindenki elvesztette a fejét. Moviszter csak ímmel-ámmal tartotta meg rendelõóráját, aztán átment Drumáékhoz. A ház lakói a tegnapi mulatság csömörétõl álmatlanul, fázékonyan bújtak össze. Drumáné tejeskávét, kalácsot adott a látogatóknak, akik természetesen folyton ezen a rémségen töprengtek.
- Nem értem - sopánkodott Moviszterné -, nem értem, akármit csinálok, nem megy a fejembe. Egy ilyen lány, egy ilyen becsületes lány...
- Nekem már régóta nem tetszett - szólt Drumáné. - A szemében volt valami gonosz. Alattomos pofája volt.
- De majdnem egy évet szolgált már náluk. És ismertük mindnyájan. Olyan megbízhatónak látszott.
- Te - mondta Drumáné a homlokára csapva -, most jut eszembe. Nekem volt egy kisollóm. Tudod, olyan kicsit görbe körömolló. Nagyon szerettem. Ez a kisolló karácsony után eltûnt. Hetekig kerestük a Stefivel, még szóltam is neked, hogy sehol se találjuk. Fogalmunk se volt, hogy ki lopta el. Végre itt senki se jár. A Stefi nem lop és a te Eteled se. Hát kérlek: ez vitte el.
- Azt gondolod?
- Azt, édesem. Meg vagyok gyõzõdve. Aki gyilkol, attól minden kitelik. Nem azért mondom. Hiszen ismersz bennünket. Nálunk az ilyesmi - hála Istennek - nem játszik szerepet. De a fejem teszem rá: ez vitte el.
- Érthetetlen - dünnyögte Moviszterné. - Az ember félni kezd, nem tudja, kikkel él együtt. Szörnyûség.
Komor, ideges hangulat borult a szobára. Drumáné az ölébe vette kisfiát, megcsókolta, borzongva tekintett körül a fényes, polgári kényelemmel berendezett ebédlõben. Az ura fölkelt. Õ a délutáni élményétõl, a rettenetes képtõl, melyet tulajdon szemével látott, még mindig nem tudott szabadulni, s így szónokolt:
- Megmérgezték az egészséges magyar nép lelkét. Azok a bitangok, azok a zsiványok. Azelõtt ez elképzelhetetlen lett volna. Egy ilyen iszonyúság. De a sok kommunista propagandának, az agitátor-iskoláknak itt az eredménye. Ez a bolsevizmus utolsó kilengése.
- Meg a háborúé - tette hozzá Moviszter.
- Azt hiszem - mondta Moviszterné -, mégiscsak õrült volt. Mert aki épeszû, az nem csinál ilyesmit. Végre semmi oka se volt. Nem beszámítható.
- Nem beszámítható - vitatkozott vele Druma -, ugyan kérem, nagyságos asszonyom. Ezt a legkönnyebb mondani. És a két emberélet? Föl kell kötni. Vagy te azt hiszed, Miklós, hogy ez csakugyan nem beszámítható?
- Amikor elkövette, akkor semmi esetre sem. De különben...
- Hallja? A férje se hiszi, pedig õ orvos. Hogyne, majd legyilkoltatjuk magunkat. Kötelet a nyakára. Ha beteg, akkor is pusztuljon. Ki kell irtani, mint egy mérges kelevényt. Együtt dolgoztak, mind: Ficsor, az a vörös gazember, a felesége, az egész banda. Ezt nem lehet elintézni egy orvosi izével, hogy terhelt, hogy gyönge az idegrendszere, ehhez jogászi belátás kell. Mert mi lesz különben a társadalommal? Igenis, ki kell égetni a kígyófészket, ki kell irtani mind. Aki a társadalom rendjét megbontja, az vesszen. Irgalmatlanul. Akasztani, akasztani...
A kis Druma az anyja ölében nyafogni kezdett. Anyuskája fölkapta, vitte-vitte, úgy csitítgatta. Druma is nyugtalankodott, hol marad oly sokáig az a Stefi, hisz csak a Fõ utcára szaladt, a postára.
Most a homályos lépcsõházba belopózkodott egy lány.
Nesztelenül surrant föl, mint az árnyék, az elsõ emeletre, a falak mentén, nem vette észre senki. Megállt Vizyék rendõrileg lepecsételt lakása elõtt, csöngetett, többször egymás után.
Percekig várt, majd hogy senki sem jött, leült az ajtó elé, és elkezdett keservesen sírni. Etel beszaladt Drumáékhoz:
- Tessék jönni - újságolta lélekszakadva -, itt a Katica.
- A Katica? - kérdezték megriadva, mert ezen a baljós napon minden ijesztõnek tetszett, egy új szerencsétlenség elõjelének. - Ki az a Katica? :
- Aki a Vizyéknél szolgált azelõtt.
- Mit akar itt? - idegeskedett Druma. - Mért nem csukta be a kaput? Ki engedte be?
Mindnyájan a folyosóra tódultak. Onnan megindultan és döbbenten szemlélték ezt: a cseléd, a régi cseléd fehér szoknyájában, rózsaszín ingblúzában, lakkcipõjében ült halott gazdáinak portája elõtt, mint a hûség eleven szobra, mint egy visszajáró kísértet. Hangosan jajveszékelt.
- Siratja õket - susogta Etel, s õ is könnyet törölt ki szemébõl.
Mindez valóban oly ríkató volt, oly érdekes és nagyon gyönyörû, akár egy ponyvaregény utolsó fejezete. Az a gyülevész népség is megcsodálta, mely betódult az utcáról a lépcsõházba.
Druma leküldte Etelt, hogy az idegeneket távolítsa el, kulccsal zárja be a kaput, a lányt meg vezesse föl hozzájuk.
Katicába nem lehetett lelket verni. Az csak itta a forró könnyeit, sehogy se akarta abbahagyni. Etel veregette a hátát. Valósággal támogatnia kellett, mikor a lépcsõn fölkalauzolta Drumáék konyhájába.
Itt leültették a háziak. De alig nyitotta ki a száját, megint elbõgte magát. Azt is csak nagy nehezen bírta kinyögni, hogy került ide.
Elmondta, hogy az imént olvasta az esti újságban, erre legott felöltözködött, sietett, hogy láthassa azt az áldott méltóságos asszonyt, és a méltóságos urat, akinél nem volt jobb ember a földön.
- De én tudtam - fuldokolt levegõért kapkodva -, én éreztem ezt, én megálmodtam.
- Mit álmodott, Katicám, aranyom? - szólt Etel.
- Menyasszony volt - zihálta.
- A méltóságos asszony?
- Olyan szép, halvány menyasszony. Fehér fátyollal. Koszorúval a fején.
- Az rosszat jelent. A lakodalom mindig rosszat jelent.
- És sütöttünk-fõztünk, annyi baromfit öltünk, csak úgy csöpögött a zsír.
- Pláne a vendégség.
- El is akartam jönni, hogy figyelmeztessem. Jaj, ha én eljöttem volna. Jaj, ha én itt maradtam volna. Mert több ilyen hely nem volt Budapesten.
Katica facsarta az orrát, a zsebkendõje már olyan vizes és piszkos lett, mint egy mosogatórongy.
Drumáné, hogy eltérítse bánatától, ezt kérdezte tõle:
- Hol szolgál most, Katica?
- Itt egy gázgyári mérnöknél - és bömbölt újra.
- Na jól van, ne sírjon már. Nézze, itt a Stefi is.
Egy findzsába tejeskávét öntött, megtetejezte vastag, zsíros föllel, eléje tette:
- Igya meg, Katicám. Ott mellette két darab jó friss kalács is. Stefikém, lelkem, maga is kávézzék, ma még nem is ozsonnázott. Hozzon ki egy kis gyümölcsöt, benn van a pohárszéken. Etel, nem akar egy csésze kávét? Egyenek. Mit csinálhatunk? Sajnos, mi már nem változtathatunk rajta.
Magukra hagyták a cselédeket.
Ez a három lány kisírt szemmel hallgatott, mint három gyászoló családtag. Katica a fájdalomtól részeg volt. Arcán az átázott rizspor megtúrósodott.
De amikor a másik két cseléd bizonyos szószátyár tárgyilagossággal elmesélte a gyilkosságot, érdekelni kezdte. Hiányos képzeletével is követni tudta az eseményeket, a tett színterét pontosan ismerte. Mindig újabb és újabb részleteket követelt, nem bírt betelni velük. És hogy késõbb a lányok már kifogytak mondanivalójukból, maga ismételte el az egészet, annyira átélve, hogy beleborzongott, oly szemléletesen, mintha õ is ott lett volna. Csak azt sajnálta, hogy már elszállították szegényeket. Még egyszer, utoljára szerette volna látni õket, legalább a méltóságos asszonyt, a vérébe fagyva, abban az ágyban, melyet annyiszor vetett meg neki.
Benn Katicáról tárgyaltak.
- Látod - mondta Druma -, ez is bizonyítja, hogy milyen emberek voltak. Akiket így sajnálnak a volt cselédjeik, azok nem lehettek rossz emberek. Milyen lány volt különben ez a Katica?
- Jóérzésû lány - felelte Drumáné -, szorgalmas és úgy tudom, erkölcsös. A legjobb cselédjük volt. Nem is értem, mért engedték el. Ha õ itt marad, akkor bizonyára nem történik meg ez. Nem gondolja, doktor úr?
- Lehet - szólt Moviszter, mélyen eltûnõdve -, lehet.
 
MIÉRT...?
Minden ilyen szenzáció gyorsan elmúlik.
Pár napig lobog, az emberek beszélnek róla, aztán fölemésztõdik a maga gyújtotta tûzben.
Ez az eset is ilyen volt. Eleinte lázasan vitatták a környéken, anélkül hogy közelebb jutottak volna mivoltához. Viatorisz fûszeres boltja valóságos kaszinóvá változott. A krisztinai úriasszonyok és cselédek a lúgköves hordók meg a babos zsákok között naponta megtárgyalták. Mindenki azt kérdezte magától és másoktól, hogy miért történt? Erre azonban senki se tudott kielégítõ választ adni se magának, se másoknak.
Az áldozatokat a társadalom nagy és osztatlan részvéte mellett temették el, a sír mellé, melyben egyetlen kislányuk, Piroska nyugodott.
Ezen a népes temetésen a rendõrségnek kellett fönntartani a rendet. Utcagyerekek futottak a koporsók után, egymáson gázoltak át, hogy a koszorúkból egy virágot tépjenek emlékül. A sírnál politikai jellegû beszédek hangzottak el. Megjelent több közéleti elõkelõség, az a sok vendég, aki részt vett az estélyen, az elhunytak rokonai, a Patikárius házaspár Egerbõl, csak Jancsi hiányzott, a sürgöny - úgy látszik - nem érte el. Ott volt azonban Vizy Etelka, Vizy Kornél elzüllött húga, aki hamisított egyiptomi cigarettákat szokott árulni, zokogott a gyászfátyolában, hangosan siratva az õ bátyját, az õ nagy és hatalmas bátyját.
Édes Annát a rendõrségen beismerõ vallomása után letartóztatták. Ujjnyomatot vettek tõle, háromszor lefényképezték, aztán átkísérték az ügyészségre, a Markó utcai fogházba.
Amint belépett ide, úgy tetszett, hogy rádõlnek a falak.
Égig érõ vasépületet látott, szürkésen derengõ fényben, csupa vasajtóval, vaslépcsõvel, mely dübörgött, mint valami gõzmalom, ahol folyton õrölnek. Foglárjai fölvezették a harmadik emeletre, becsukták egy cellába. Egy ágy volt itt, egy szék, egy asztal meg a klozet, de a cella eléggé tiszta volt, világosabb és valamivel nagyobb, mint az õ konyhája. Szinte el se hitte, hogy csak ilyen egy börtön. Azt hitte, hogy a börtönben almon fekszenek a rabok, s kígyók, békák szemei világítanak nekik a sötétben. Leült a székre. Nem sírt, de sokat töprenkedett. Este az ágya elé térdepelt, és imádkozott.
Maga a vizsgálóbíró, miután tüzetesen áttanulmányozta a rendõrségi jegyzõkönyveket, nem sokkal látott világosabban, mint azok, akik úton-útfélen holmi mendemondák alapján beszéltek róla. Az ügyészség fontosnak tartotta, hogy ezt a szövevényes bûnügyet, melynek messzenyúló politikai mozzanatai is lehetnek, minden részében kibogozzák, fõképp most, a bolsevizmus bukása után, mikor még nem állott helyre teljesen a társadalmi rend. A vizsgálóbíró nagy buzgalommal látott hozzá. Ellenben, minél tovább haladt, annál több olyan pont mutatkozott, melyet nem értett. Újra és újra zsákutcába került.
Mindenekelõtt tisztázni igyekezett a házmesterek szereplését. Ezeket a rendõrség “elõzetes letartóztatásba helyezte”. Ficsorék égre-földre esküdöztek, hogy ártatlanok, de oly tûzzel, hogy a következõ napokban már nem maradt egyéb mondókájuk. Védekezésük abban merült ki, hogy Annát befeketítették, alattomos, titkolódzó, mindenre képes leánynak állították be. Egyébként ellenük nem volt tárgyi bizonyíték. Viatorisz kisinasa azt vallotta, hogy Ficsor csakugyan elküldte, majdnem ingerülten szólt rá, hogy ne csöngessen, mert még alszanak. A nagy estély után a házmesternek ez a föltevése nem lehetett föltétlenül rosszhiszemû. Pár nap múltán a vizsgálóbíró szabadlábra helyezte õt is, a feleségét is.
A vádlottat pedig mindennap maga elé vezettette.
Mikor elõször jöttek érte, Anna keresztet vetett, Istennek ajánlotta lelkét abban a hitben, hogy máris a vesztõhelyre viszik, és azonnal fölakasztják. Egy sovány, kopaszos úr elé állították, aki készen vett nyakkendõjében melltût viselt, s a szõrös nagyujján arany karikagyûrût. Anna az igazság e szorgalmas, szerényen díjazott hivatalnokát valami nagyon nagy, nagyon gazdag úrnak képzelte. Késõbb látta, hogy nem rossz ember. Finoman, jóindulatúan beszélt vele, megszokta õt, már unta is, annyit faggatta. Elmondatta, hogy ekkor meg ekkor mit csinált, biztatta, hogy emlékezzék vissza, ez nehezen ment, erre a nagyságos úr, aki mindenre jobban emlékezett, segített neki. Már óráról órára, percrõl percre megállapították az utolsó napok történését.
Anna a szemébe tekintett: se megtörtnek nem mutatkozott, se zavartnak. Semmit se tagadott. Sõt, néha úgy rémlett, hogy egyenesen vádolja magát. A vizsgálóbíró kiegészítette a nyomozati adatokat, különösen esetleges bûntársaira vonatkozólag, de most már kizártnak látszott, hogy bûntársa is legyen, az adatok összevágtak, a vádlott elõtte se vallott egyebet, mint a rendõrségen. Csak arra a kérdésre nem tudott felelni, hogy miért követte el tettét.
Sorra beidézték a ház összes lakóit.
Druma vallomása esett leginkább latba.
Õ a gyilkosság éjszakáján, úgy kettõ felé, látta, hogy a leány a konyhakredencnél babrál, annál a fióknál, amelynél - vallomása szerint - kivette a kést, s azt is látta, hogy a vendégek eltávozása idején már a fürdõszobában settenkedett.
Etel bõbeszédû, homályos vallomásában akadt egy figyelemre méltó mozzanat. Tavasszal - egy vasárnap délután - kirándult Annával a Gellérthegyre, a citadellához. Anna lefeküdt a fûbe és elaludt. Pár perc múlva fölriadt, szaladni kezdett lefelé, karjait lóbálva és sikongva, mint valami bolond, nem tudták, hogy mi van vele, csak akkor állt meg, mikor rákiabált, és akkor is sokáig reszketett még.
Stefi viszont a gyilkosság elõtt körülbelül két héttel a Márvány utcában találkozott vele, egyedül õgyelgett a ház elõtt, ahol valamikor Jancsi úrfi lakott. Anna észrevette õt, de beszaladt a lépcsõházba, és amikor késõbb megkérdezte tõle, hogy mit keresett ott, csak hebegett. Most sem tudott erre vonatkozólag pontosabb fölvilágosítást adni. A vizsgálóbíró idézést küldetett Patikárius János bécsi címére. Bécsbõl a rendõrség azt felelte, hogy az illetõ “ismeretlen helyre távozott”, egy lengyel táncosnõvel lakott együtt, az azonban már föladta ötszobás lakását, elutazott Varsóba. Mindez nem tetszett fontosnak, tekintve, hogy Patikárius János több mint fél éve nem lakott Budapesten.
Megidézték a vádlott szüleit is.
Édes István bátya hajnalban szállt le a vonatról, kezében egy batyuval meg két pár csirkével. Utána piros bõrpapucsban egy takaros, nála jóval fiatalabb parasztasszony ment, egyenes gerinccel, keményen, a második felesége. Az nem vitt semmit. Minthogy még korán volt, s nem ismerték ki magukat ebben a nagy városban, a Vérmezõnél megtudakolták, merre van Vizyék háza, ott letelepedtek a lépcsõre, megvárták, míg Drumáék fölébrednek. A tekintetes ügyvéd úrnak odaadták a két pár csirkét, tejfölt, friss túrót is hagytak a konyhában, mert hát jó az uraknak valamit dugni, ha a törvénnyel baj van. Druma megmagyarázta, hogy az írással hol kell jelentkezniük.
A vizsgálóbíró õket is kihallgatta.
Édes Anna apja kissé görnyedt, sovány béres volt, már túl az ötvenen, de még nem õszült. Csak megkopott a szökés haja, beporosodott az idõtõl, olyan lett, akár a törött szalma. Kalapját forgatva állt a vizsgálóbíró elé, de folyton az élete párjára sandított az egyik hibás szemével, melyben alázat és ravaszság tükrözõdött. Úgy látszott, hogy egyáltalán nincs meglepõdve. A parasztot semmi se lepi meg. Az élet nagy tényeit, a gyilkosságot is éppoly természetesnek tartja, mint a születést vagy a halált. Ezt az öreg cseléd igyekezett elpalástolni. Hangját túlontúl nyekergõvé változtatta, siralmasan, nyöszörögve beszélt, mint az, aki a halotti toron a rigmusokat kántálja. Elmondta, hogy a második asszonyt négy évvel ezelõtt vette feleségül, meg hogy a lánya, az õ rossz lánya, az õ gonosz lánya mindig ilyen volt, engedetlen és szófogadatlan, otthon is sok bajt csinált, azért küldték szolgálni Pestre. A mostoha - dolgos, tiszta, gusztusos menyecske - bólongatott. Õ még többet tudott. Rémüldözve mesélte el a vizsgálóbíró felé hajolva, hogy az Anna egyszer majdnem hozzávágta a sarlót, talán õt is megöli, ha az apja közbe nem veti magát. Pörgött a nyelve, beszélt-beszélt fáradhatatlanul, a töretlen erejében. De aztán ellentmondásba keveredett. A vizsgálóbíró fölismerte a helyzetet, hazaküldte õket.
Megvizsgáltatta a vádlott elmebeli állapotát. A törvényszéki orvosszakértõ lehozatta Annát hivatalos helyiségébe, bizonyítványt állított ki, mely szerint a vádlott vérszegény, különben beszámítható. Ezt az aktát a vizsgálóbíró a többi mellé csapta, a nyomozást a maga részérõl befejezte, az ügyiratokat fölterjesztette az ügyészségre, az ügyész elkészítette a vádiratot. Édes Annát elõre megfontolt szándékkal elkövetett kettõs gyilkosság címén vád alá helyezték.
Hivatalból rendeltek ki melléje védõt. A kis, kezdõ ügyvédke, akinek eddig csak egy hagyatéki tárgyalása volt meg egy lakáspöre, belemélyedt az ügybe, ezzel akarta megalapozni kriminalista karrierjét. Védencét sokszor meglátogatta a cellájában. Vigasztalta, hogy ne essék kétségbe, majd õ eligazítja. Anna úgy beszélt vele, mint a rendõrtiszttel és a vizsgálóbíróval. Késõbb még fölkeresték a missziós nõvérek is, akiknek kalapjáról kék fátyol lógott. Ezek bûnbánatra és töredelemre intették, vallásos füzeteket hagytak nála, melyekben a hit vigaszát találhatta.
November közepén tartották meg a fõtárgyalást, az érdeklõdésre való tekintettel a törvényszék nagytermében.
Sötét, hideg, téli nap volt. A nagyteremben zölden lobogtak a gázlángok, erõsen fûtöttek. Szolgák kiabálták a megidézettek neveit. Tizenegy tanút idéztek meg: hatot a vád, ötöt a védelem kérelmére.
A terem emelkedõ padsorait zsúfolásig megtöltötte a hallgatóság, jobbára az áldozatok barátjai, személyes ismerõsei. Tatár Gábor a feleségével a hírlapírók padja mögött ült, köszöngetett a tanúknak, akik lenn a székeken foglaltak helyet. Látni lehetett az Attila utca 238. számú ház egész keresztmetszetét, lakóival és cselédjeivel.
Pont kilenc órakor bevonult a törvényszék: a fõtárgyalási elnök meg a két bíró.
Az elnök csöngetett:
- A fõtárgyalást megnyitom. Tárgyalásra kerül Édes Anna gyilkossági ügye. Hol a vádlott? Vezessék be - parancsolta egyik teremõrnek.
Édes Annát már nyolc órakor lehozták a cellájából az alagsoron át. Egy szobában várt, türelmesen.
Kinyílt az ajtó, és megjelent benne õ: a pepita ruhájában, mely már egészen elrongyolódott. Utána két fegyõr, szuronyos puskával.
Nem is ment, odaszédült a vádlottak padjához, az elnök felé. A fegyõrök, akik mindig a sarkában voltak, megigazították, aztán haptákba vágták magukat.
Anna sok embert látott fönn-lenn, lámpákat, képeket, nagy meleget érzett. A félesztendõs fogság testileg nem viselte meg. Arca kissé megtelt, mint a raboké, bõrét valami földszín sápadtság márványozta. Nagy nyugalom áradt belõle.
- Hogy hívják? - kérdezte az elnök, s máris a referensbíróhoz fordult: - Itt az anyakönyvi kivonata? - aztán õ maga felelgetett helyette. - Húszéves, hajadon, nincs gyermeke, nem volt büntetve. Üljön le - mondta, rá se tekintve.
A vádlott leült, melléje két fegyõr, lába közé kapva a puskáját.
Egy piros papírról olvasták a vádiratot, mely így kezdõdött:
- Édes Anna, római katolikus, vagyontalan, magyar...
Hosszú vádirat volt, a fölolvasása félórát vett igénybe.
A közönség ezalatt a bírákat figyelte, akik tóga és föveg nélkül ültek az emelvényen, az utcai ruhájukban, nyakkendõvel és keménygallérral, de bizonyos személytelen méltósággal, szinte középkorian, szinte ókorian, mert ezeknek az embereknek itt a földön az volt a csodálatos hivatásuk, hogy igazat lássanak a többiek fölött, ezt tanulták, ebben éltek, s egykor a gyászjelentésükön, a sírkövükön is ez áll majd: bíró.
Az elnök lapozgatott egy könyvben, a referensbíró, bajuszos, hosszú orrú ember, szemén csíptetõvel, ügyiratokat kötözött össze, a szavazóbíró, a legfiatalabb közülük - zömök, vállas -, felkönyökölt az asztalra, a jobb tenyerébe hajtotta nagy, súlyos fejét. Baloldalt az elnöktõl egy emberke izgett-mozgott, a védõ. Üdvözölte az apját, az anyját, a rokonait, akiket nagy számban csõdített erre a tárgyalásra, hogy tanúi legyenek elsõ, nagy szereplésének. Az ügyész gondolataiba merült.
Miután a vádirat fölolvasása véget ért, az elnök így szólt:
- Álljon föl, Édes Anna. Megértette a vádat? Emelt hangon beszélt hozzá, mint azokhoz, akik süketek, vagy nem állnak a mi értelmi színvonalunkon.
- Magát az ügyész úr azzal vádolja, hogy meggyilkolta a gazdáit. Bûnösnek érzi magát?
- Bûnösnek érzem - felelte Anna.
Az auditórium susogott, a referensbíró ránézett, a szavazóbíró pedig a másik tenyerébe hajtotta fejét.
- Hát akkor - folytatta az elnök már elbeszélõ hangon - mondja el szépen, hogy történt. De részletesen. Figyelmeztetem, ha mindent bevall, segít magán, ellenben ha tagad - és itt ismét emelte hangját -, csak árt magának, mert nekünk majd módunkban lesz mindent rábizonyítani. No kezdje.
Az ügyvéd integetett védencének, hogy kezdje. De annak a torkán egyetlen hang se akart fölszakadni. Erre az elnök segítségére sietett:
- Szóval, ugye, maga a cselédjük volt, már tíz hónapja szolgált Vizyéknél. Kezdjük talán ott, hogy maguknál 1920. május 28-án vendégség volt, az a nagy vendégség - igyekezett népiesen beszélni. - Azon a napon estefelé dolgozott.
- Fõztem.
- Helyes - bólintott az elnök, mintegy megdicsérve érte. - Végezte háztartási teendõit. Jöttek a vendégek, maga nem szolgált ki az asztalnál, már régen megvacsoráztak, hajnali két óra lehetett. Hol volt akkor?
- A konyhában.
- Igen, ott volt. És már akkor ott motozott a kredencnél, huzigálta a fiókot, kereste a kést.
- Erre nem emlékszem - rebegte Anna a védõ felé, aki helyeselt.
- Majd a szemébe mondják. Aztán mit csinált?
- Aztán bementem a hálóba.
- Ne zavarjuk össze. Akkor még nem ment a hálóba. Az késõbb jön. Elõbb indultak a vendégek. Maga ekkor a fürdõszobában ólálkodott, lesben állt, elõre készült a tettére. Nem emlékszik, hogy Druma nagyságos úr is betekintett oda?
- Nem.
- No, majd ezt is mindjárt megállapítjuk. Tanú van rá. Folytassa. Menjünk vissza oda, amikor kiszellõztetett, s az asszonya aludni küldte. Erre ahelyett hogy lefeküdt volna, megvárta, míg elalszanak.
- Aztán bementem a hálóba.
- Még mindig nem ment be a hálóba - mondta az elnök az asztalra ütve.
Anna egyik lábáról a másikra állt, elõre-hátra topogott az idõben, amely elmúlt. Kábulat fogta el a nagy utazástól. Elakadt.
A védõ fölkelt:
- Méltóságos elnök úr, tekintetes törvényszék, teljes tisztelettel indítványozom, szíveskedjék a vádlott elmebeli állapotának megállapítására egy hírneves pszichiátert iderendeltetni, hogy itt a helyszínén ellenõrizze õt. Vallomása annyira szakadozott, annyira összefüggéstelen és patologikus, hogy védõi lelkiismeretem szerint teljesen beszámíthatatlannak kell tartanom.
Az elnök halkan tanácskozott a bírákkal, és közölte a határozatot:
- A törvényszék az indítványt elveti. Amint a védõ úr is tudja, már több ízben megvizsgálták a szakértõk, és beszámíthatónak jelentették ki. Különben is, kérem, a végén méltóztassék összegezni indítványait.
- Tisztelettel semmisségi okot jelentek be - szólt a védõ.
Az elnök újra visszazarándokolt az idõbe, tapogatózva haladt elõre, kereste az igazságot a vádlottal együtt, vezette õt, noha õ maga sem látott még ebben a sötétben, s olykor arra várt, hogy majd a vádlott vezeti õt a pont felé, ahol egyszerre valami fény gyullad, mely érthetõvé teszi az egészet. Mintha két összefogózott vakember ment volna az éjszakában, s az egyik vezetné a másikat: a vak a világtalant.
- Tehát - kezdte - próbáljon csak visszaemlékezni. Miért vette magához a kést? Mit érzett akkor?
Anna hallgatott. Az elnök tolmácsolta az érzését, a kifejezhetetlen érzést, mintegy lefordítva értelmes, emberi nyelvre:
- Azt érezte, hogy haragszik rájuk, agyát hirtelenül elborította a vér, nem bírt uralkodni magán, eszébe jutott talán, hogy egyszer asszonya megszidta, bosszút akart állni. De miért?
Megint neki kellett beszélni:
- És nem ébredt föl ekkor a lelkiismerete, nem szólalt meg magában a lélek, nem gondolta meg, hogy mit cselekszik, hogy ennek következménye is lesz, hogy ezért felelni kell Isten és ember elõtt? Hiszen maga régebben nem volt ilyen leány.
Az elnök sejtette, hogy itt lehet valami, egy titok, melyet közülük senki sem tud, talán maga a vádlott sem. De tovább haladt. Tudta, hogy egy tettet nem lehet megmagyarázni se egy okkal, se többel, hanem minden tett mögött ott az egész ember, a teljes életével, melyet az igazságszolgáltatás nem fejthet föl. Õ, aki már hozzászokott ahhoz, hogy az emberek nem ismerhetik meg egymást, teljesítette kötelességét.
- Beszéljen - nógatta a vádlottat. - Amikor a hálóba ért, a gazdái már aludtak. Mit tett akkor?
- Akkor én...
- No, csak mondja ki - szólt az elnök, nagyon szigorúan. - Akkor maga odalépett az asszonya ágyához, és amíg aludt, a szívébe mártotta a kést. Ezt a kést ni.
Fölemelte a bûnjelek között lévõ óriási konyhakést, meglóbálta a levegõben, úgyhogy a hallgatóság felszörnyülködött, majd a vádlott felé tartotta, s még mindig ide-oda forgatva, ezt kérdezte tõle:
- Ez volt az?
- Ez - mondta Anna, és hátratorpant, mert úgy érezte, hogy most a szívében forgatják meg a kést.
Végre eldadogta, hogy történt. Nem is annyira a saját szavaival, mint inkább azokkal a szavakkal, melyeket a rendõrtisztviselõtõl meg a vizsgálóbírótól hallott, eléggé folyamatosan adta elõ a gyilkosság lefolyását.
- Megölte az asszonyát - ismételte az elnök -, megölte a kenyéradó asszonyát, aki magát sohase bántotta. Menjünk tovább. Mit csinált azután?
- Kifutottam a szalonba.
- Nem, még nem futott ki. Csak ne siessünk. Maradjunk egyelõre a hálóban. A gazdáját is leszúrta, mint egy orgyilkos, kilencszer döfte beléje a kést. Így volt?
- Így. De én a méltóságos urat nem akartam bántani. Megijedtem tõle.
- A bûnétõl ijedt meg, a rossz lelkiismeretétõl, és megint gyilkolt. Késõbb mi történt?
- Akkor már jöttek értem.
- Dehogyis jöttek még. Most maga arra a széles díványra feküdt, ott pedig...
- Elaludtam.
- És tudott aludni ilyen égbekiáltó gazság után? Akkor sem ébredt tudatára, hogy mit mûvelt, hogy bûnös? Nem is jelentkezett, hanem ott bujdosott, míg föl nem törték az ajtót. Legalább megbánta azóta bûnét? Tessék? Elkövetné újra, amit tett?
- Nem - ijedt föl Anna -, nem.
- Leülhet - szólt az elnök.
A vádlott kihallgatása befejezõdött. Következtek a terhelõ tanúk.
A vád koronatanúja Druma Szilárd volt, a piros arcú ügyvéd. Mikor fölkelt, és a terem közepére ment, majdnem a csillárig magasodott.
- Nincs haragban a vádlottal - hadarta az elnök a formaságot -, nincs vele rokonságban?
A tanú nem is válaszolt, csak elmosolyodott a mulatságos föltevésre, hogy õ effélével rokonságban lehetne.
Szabatosan tárta föl a tényállást, mely a premeditációt kétségtelenné tette. Az ügyésznek hozzá intézett kérdéseire tömör jogászi terminus technicusokkal felelt. Kifejtette, hogy a leány izgatott viselkedése már este szemet szúrt neki, figyelni kezdte, éjjel kettõkor a vádlott semmi mást se kereshetett a fiókban, csak a kést, ezt nyilván elrejtette valahol, aztán mielõtt elment volna, még egyszer rajtaütött, akkor a vádlott a fürdõszobában leselkedett, még borravalót is akart neki adni, de az rémülten ugrott be a hálószobába.
Anna szembesítésnél megtört, bevallotta, hogy így volt.
Druma még mindig nem fejezte be.
- Engedtessék meg nekem - szólt -, hogy rávilágítsak a bûnügy politikai hátterére is, s pár szóval kiterjeszkedjek - a tanúk soraiban ülõ Ficsorra és Ficsornéra mutatott - a házmesterek szerepére. Ezek az emberek, méltóságos elnök úr, a kommunizmus alatt oly vörös érzületrõl tettek tanúságot, hogy a ház lakóit éjjel-nappal rettegésben tartották. Én a magam részérõl minden okot fönnforogni látok, hogy õk a tulajdonképpeni mozgatói és értelmi...
- Kérem - szakította félbe az elnök -, a vizsgálat megindult ebben az irányban is, de negatív eredménnyel járt. Az ügyészség sem tett vádindítványt - szólt az ügyészre tekintve, aki rázta a fejét. - Ez nem tartozik ide.
Druma ott állt elkezdett és be nem fejezett mondatán lógva a levegõben.
Rövid vita indult meg az ügyész és védõ közt. Az ügyész kérte a tanú megesketését, a védõ viszont ellenezte. Drumától kivették az esküt. Ezért a védõ újra semmisségi okot jelentett be.
Szûcs Antal, a sarki õrszem, a helyszíni szemle megtörténte elõtti fontos mozzanatokról számolt be, a bûnjelek elhelyezésérõl és a vádlott közönyös viselkedésérõl.
Drumáné a leányt zárkózottnak tüntette föl, szóba hozta - mellékesen - a kisollója rejtélyes eltûnését is, magasztalta Vizyéket, különösen a férfit.
Moviszterné oldalt-hasított szoknyájában jött ide, megsétáltatni új toalettjét, úgy kipingálva, mint egy színházi bemutatóra. Könnyed modorban társalgott, kacérkodva az ügyésszel.
Szerinte a leány nem volt zárkózott, inkább jókedélyû, csodálkozott, hogy ilyesmire vetemedett, mert az asszonya maga volt az angyali jóság, szerette is õt.
Sokat csevegett volna még, de kihallgatása - sajnos - véget ért.
Ficsornak az elnök megemlítette, hogy mint a vádlott rokona, megtagadhatja a vallomástételt, õ azonban vallani akart.
- Figyelmeztetem - szólt az elnök -, hogy csak az igazságot vallja, mert vallomására esetleg esküt kell tennie, s a törvény a hamis esküt szigorúan bünteti, esetleg öt évig terjedhetõ fegyházzal.
A házmester, aki már megrökönyödött Druma elõbbi beszédétõl, az ötévi fegyház hallatára még inkább menteni akarta bõrét. Elismételte mindazt, amit nyáron vallott, s amikor a kis ügyvéd kötözködött vele, és vallomásának ingadozó voltát hangsúlyozva, elvesztett minden mértéket:
- Nemcsak ezt mondotta, kérem, hanem mást is. Mikor egyszer összeszidta a méltósága, mert eltört egy tükröt, lejött hozzánk, és azt mondta, hogy elmegy innen, de elõbb olyant csinál, hogy maga is megbánja, fölgyújtja az egész házat.
- Mikor mondta ezt? - kérdezte az ügyész.
- Nemsokára azután, hogy beállt a helyébe.
- Határozottan emlékszik erre?
- Határozottan.
- Gondolja meg jól. Meg mer rá esküdni?
- Meg - válaszolt Ficsor, komoly elszántsággal.
A tanú esküt tett, aztán meghajolt az elnök elõtt, oly mélyen, hogy mélyebben meghajolni emberileg szinte lehetetlen is.
Ficsorné lépett az emelvény elé. A hájas asszonyság reszketett, mint a kocsonya.
Már szánta Annát, szerette volna védelmébe venni, de félt, hogy rácáfol elõbbi vallomására.
- Hát maga mit tud, Ficsorné? - kérdezte az elnök. - Milyennek ismerte ezt a leányt?
- Kérném, mindig olyan gyanakvó volt.
- Mi az, hogy olyan gyanakvó?
- Olyan gyanús.
- Magának volt gyanús?
- Nekem meg mindenkinek.
- És mibõl vette ezt észre?
- Mindig spekulált.
- Úgy érti ezt, hogy valami rosszat forgatott a fejében?
- Nem.
- Hát hogy érti?
- Úgy, hogy mindig búsult.
- Maga azonban a vizsgálóbíró úr elõtt egyebet vallott. Nézze - olvassa -, azt vallotta, hogy valakit egyszer már meg akart gyilkolni.
- Igen, amikor az anyjába belevágta azt a sarlót.
- Látta ezt maga?
- Én nem láttam. Csak hallottam.
- Kitõl?
- Az anyjától.
- Az a mostohája. Hagyjuk ezt - legyintett az elnök kedvetlenül -, hagyjuk.
- Én különben nem mondhatok rá semmit. Azelõtt igen jó leány volt, de...
- De?
- De késõbb rossz lett.
- Ezt mi is tudjuk - jegyezte meg az elnök általános derültség közepette.
- Nagyságos elnök úr - önérzeteskedett Ficsorné megsértõdve, bizonyos idétlen daccal -, én csak azt mondhatom, amit tudok - és mikor a hallgatóság újra nevetett, tovább füstölgött magában -, én, kérem nem mondhatok mást, csak azt, amit tudok.
- Jól van, jó, menjen már - intette le az elnök.
A vallomások már ily semmis részleteket hánytorgattak: fecsegéssé posványodtak.
Az elnök szólította a következõ tanút:
- Moviszter Miklós. Dr. Moviszter, orvos. Nincs itt? Kézbesítették neki az idézést? Nem mentette ki magát. Hol van?
Hát hol vagy, öreg doktor, te haldokló, a gyógyíthatatlan betegségeddel, a nyolcszázalékos cukroddal? Meghaltál azóta, vagy magaddal tehetetlenül fekszel, senyvedve attól az álomkórtól, mely megelõzi az ilyen betegek halálát? Elvesztél te is, és már senki sincs ezen a földön? Ha még élsz, ha csak egy szikrányi lélek lobog benned, akkor teneked most itt a helyed, akkor el kellett jönnöd.
El is jött. Ott ült, egészen hátul, elveszve a tanúk széksoraiban, elveszve a bundájában ezen a novemberi napon, már-már kihûlve az elmúlás közelségétõl. Idõbe telt, míg elõretopogott, a botjára görnyedve, már olyan kicsire zsugorodva, hogy sokan fölálltak, úgy nézték, hogy ott van-e.
- Jelen - mondta, meghajolva az elnök felé.
Az elnök látva, hogy milyen állapotban van a tanú, közölte, hogy ülve is megteheti vallomását. Széket tétetett oda egyik teremõrrel, õ ezt nem fogadta el. Sõt: - még jobban kiegyenesedett. Már amennyire õ tudott.
- Ön, doktor úr - kérdezte az elnök -, szintén fönntartja a vizsgálóbíró elõtt tett vallomását?
- Igen - mondta Moviszter, alig hallhatóan, úgyhogy az elnök tölcsér gyanánt füléhez tette a tenyerét.
- Okolja meg, mire alapítja ezt.
Moviszter gondolkozott, mint aki valami hosszú beszédre készül. Biztatta magát.
Mit késlekedsz? Teljesítsd kötelességed. Csak egy ember vagy. De hát mi több, mint egy ember? Se két ember, se ezer ember nem több nála. Lépj elõre egy lépést - így -, és most még egy lépést. Rajtad a sor. Föl a fejet, Moviszter, sursum corda, föl a szívet, csak föl a szívet.
- Nem értem - szólt az elnök. - Kissé hangosabban.
Mit kissé hangosabban? Nem kissé hangosabban, hanem nagyon hangosan. Kiálts - dobogott benne a lélek -, kiálts úgy, mint a te igazi rokonaid, az õskeresztények hõsi papjai, akik föllázadtak a pogányság ellen, és a temetõkben, a koporsók mellõl kiáltottak az égbe, pörölve a legnagyobb Úrral is, az igazságos, de nagyon szigorú Istennel, irgalmat követelve a gyarló embereknek. Hiszen te mindennap elmondod magadban a halotti imát. Emlékszel, mi van benne? Ne tradas bestiis animas confidentes tibi. Ne dobd oda a vadállatoknak a tebenned bizakodó lelkeket. Et animas pauperum tuorum ne obliviscaris in finem. És a te szegényeidnek lelkét ne feledd el végképp. Próbálj te is így kiabálni az arénán, az oroszlánokat is túlharsogva, bátor katekumen.
Hangja szilárdabbá vált:
- Teljes egészében fönntartom vallomásomat. Csak azt tudnám ismételni, amit már elmondtam.
- Igen - szólt az elnök, egy aktaköteget lapozgatva. - Ön így vallott. De tényeket kérünk. Verték? Éheztették? Agyondolgoztatták? Nem fizették meg a bérét? Úgy látom itt - mondta gyorsan -, hogy karácsonykor valami ajándékot is kapott, egy különben jelentéktelen ajándékot: egy jumpert. Tessék beszélni.
- Ridegen bántak vele - jelentette ki Moviszter, erõsebb hangon. - Ez volt mindig az érzésem. Szeretet nélkül bántak vele. Szívtelenül.
- És miben nyilvánult meg ez?
- Azt én nem tudnám pontosabban körülírni. De határozottan ez volt az érzésem.
- Akkor valóban csak érzések ezek, doktor úr, sejtések. Afféle finom árnyalatok, melyeket a törvényszék ilyen durva és szörnyû bûnténynél aligha vehet figyelembe. Mert itt tények vannak az egyik oldalon: véres tények. Mi is tényeket kérünk. Aztán a többi tanú egyebet vall. Épp az ellenkezõjét. Hogy szerették és megbecsülték. Maga a vádlott sem panaszkodott, se a rendõrségen, se a vizsgálóbírónál. Álljon föl - szólt oda a vádlottnak. - Bántalmazták magát?
- Nem.
- Leülhet. Ez egyébként se valószínû.
Nézd most Moviszter ezt a lányt, mily tompultan ereszkedik le fegyõrei közé, nem kellemes látvány, de csak nézd meg jól, és nézd meg az elnököt is, aki megigazítja öreg, kék szemén az olcsó pápaszemet, és vakarni kezdi a fülét, hogy ne is sejtsd, mi forog a fejében, mi zajlik a szívében. Õ csak a földi igazságszolgáltatás képviselõje. De igyekszik pártatlanul igazat látni, jobbra és balra tekinteni, már amennyire lehetséges ez itten a világon. Nem érzed-e - biztatta egyre magát -, hogy közeledik az isteni igazságszolgáltatás felé, s máris a pártodon van? Hagyd, hogy kicsit még vitatkozzék, végre ez az õ kötelessége, aztán újra beszélj, ne félj tõle, ne félj te senkitõl, mert teveled van az Isten.
- És ha rossz dolga is volt, kérem - érvelt az elnök -, akkor a törvény adta jogánál fogva bármikor panaszt tehetett volna gazdái ellen, fölmondhatott volna nekik, és tizenöt napon belül elmehetett volna.
- Kényszerítették, hogy ott maradjon.
- Mivel kényszerítették? Senkit se lehet kötéllel fogni.
- Egy ilyen öntudatlan, szerencsétlen teremtés.
- Azért nem kellett volna elkövetnie ezt a szörnyûséges bûnt - tûnõdött az elnök, majd keményen tette hozzá: - Erre nincs mentség.
- Akkor mért követte el? - kérdezte Moviszter önmagától. - Az az érzésem - ismételte makacsul -, az az érzésem, hogy nem bántak vele emberien. Nem úgy bántak vele, mint egy emberrel, hanem mint egy géppel. Gépet csináltak belõle - és itt kitört, majdnem kiabált. - Embertelenül bántak vele. Cudarul bántak vele.
- Ezért a kifejezésért rendreutasítom.
A hallgatóság megmozdult, s helyeselve az elnök közbelépését, fölháborodva morgott.
- Csöndet kérek - szólt az elnök, és egyszer könnyedén megrázta a csengõt.
Kinek a lélekharangja volt ez a rövid csöngetés, mondjátok?
- Egyebet nem tetszik tudni? - kérdezte a tanútól a referensbíró.
- Egyebet nem.
A közönségnek az volt a benyomása, hogy ez a sír szélén álló agg doktor korlátolt ember. Moviszter az is volt. Korlátolt volt. Volt egy korlátja, mely nélkül emberi nagysága megsemmisült, elveszett volna a szabadság meddõ korlátlanságában.
A kis kénesõ-ügyvéd fölpattant a székérõl, s tisztelettel kérte a tekintetes törvényszéket, hogy a tanút eskesse meg. Ezt az ügyész ellenezte, tekintve, hogy a vallomása általánosságban mozog és nem jelentõs.
Az elnök gyorsan határozott:
- A törvényszék elrendeli a tanú meghiteltetését.
A tárgyalóterem hallgatósága izgatottan, dobogva állt föl, valami tragikus-színpadi sietséggel.
Még az elnök is állt.
Így szólt a tanúhoz, aki jobb kezét szívére helyezve, bal kezének három ujját az égre emelve várt:
- Mondja utánam.
És diktálta az eskümintát:
- Én... esküszöm... a mindentudó... és mindenlátó... eleven Istenre... hogy az igazságot... csak az igazságot... vallottam... abból semmit el nem hallgattam... ahhoz semmit hozzá nem tettem... Az Isten engem úgy segéljen...
Moviszter ezt is hangosan mondta:
- Az Isten engem úgy segéljen...
Visszavánszorgott a tanúk székeihez. Ezek különösen tekintettek rá, s mikor helyet foglalt közöttük, elhúzódtak tõle. Moviszter ezt nem bánta, õ voltaképp nem is tartozott közéjük. Nem tartozott se hozzájuk, se másokhoz, mert nem volt se burzsoá, se kommunista, egy párt tagja sem, de tagja annak az emberi közösségnek, mely magában foglalja az egész világot, minden lelket, aki él és élt valaha, eleveneket és holtakat.
Nyomban el is távozott, ment a dolga után, a többivel már nem törõdött.
Még néhány mentõ tanú vonult föl. Etel, szakácsnésan kiöltözködve és Stefi, kalapban, ahogy egy volt grófi szobalány-kisasszonyhoz illik. Kulhanek Stefánia adatainak bemondása alkalmával “személyzet”-nek nevezte magát, és elpirult. Mindketten eskü alatt vallották az igazságot, csak az igazságot, akár a többiek, akik mind az igazságot vallották, jóhiszemûen, úgy, amint õk látták. Dicsérték Annát, de a szegény méltóságos asszonyt meg a méltóságos urat éppúgy dicsérték.
Anna, aki már régóta egykedvûen ült a vádlottak padján, most fölfigyelt. Wildnét pillantotta meg, a raktárnoknét, az õ elsõ asszonyát, akihez akkor szegõdött el dajkának, amikor Pestre jött, tizenhat esztendõs korában. Zakatolt a szíve.
És már ott beszélt az elnök elõtt Cifkáné is, ott volt a Bandika nagynénje, a Bandikáé, aki már nagy lehetett, talán iskolába is járt. És ekkor zakatolni kezdett mindene. Egyszerre eszébe jutott minden.
A tárgyalás elhúzódott: az elnök gyorsította az ütemét, s hogy az ügyész megtette indítványait, és a védõ bejelentette huszonhetedik semmisségi panaszát, a bizonyítási eljárást befejezettnek nyilvánította. Szünetet rendelt.
Délután két órakor került sor a pörbeszédekre.
Az ügyész hamar végzett. Fönntartotta a vádiratban foglaltakat, minthogy azok a tárgyalás során még inkább beigazolódtak, s bizonyos paragrafusokra, bekezdésekre hivatkozva példás büntetést kért.
Annál hosszabb volt a védõ.
Ez a kis megindító mitugrász remekbe készült, irodalmi védõbeszéddel állt elõ. Emberfeletti erõfeszítést fejtett ki, hogy védencét tisztára mossa, s a kötelet, melyet a vádlott meg a terhelõ tanúk nyakára hurkoltak, bogonként föloldozza. Túlbuzgósága nevetségesnek tetszett. Õ észokokkal akarta plausibilissé tenni, hogy a vádlott tettét önkívületben követte el, s önvédelembõl gyilkolta meg gazdáit. Egy regényírót megszégyenítõ részletességgel tárta föl elõéletét, gyermekéveit. Azt hajtogatta, hogy inkább meneküljön száz bûnös, mint hogy egy ártatlan bûnhõdjék.
Mindig azt hitték, hogy befejezi, de csak akkor kezdte.
- Most pedig - mondotta, miután vizet ivott - nézzük, tekintetes törvényszék, a lélektani okokat, a lélektant nézzük, tekintetes törvényszék, a lélektani tényeket. Tekintsenek kérem erre a falusi leányra, a nép egyszerû gyermekére, s mielõtt ítéletet hoznak, kérdezzék meg tulajdon lelkiismeretüktõl, hogy az, aki itt ül a vádlottak padján, vajon valóban az a homo deliquente-e, az a bûnözõ típus, akirõl Lombroso beszél?
Erre már senki sem figyelt. Folytonosan csapódott az ajtó. A hallgatóság, elcsigázva a hosszú tárgyalástól, a tûrhetetlen melegtõl szökdösött, csak az újságírók maradtak ott, röhögni, meg a védõ hozzátartozói, rokoni kötelességbõl.
Druma a sötét folyosón egy cigarettázó csoportnak a vád motívumait mérlegelte, s nem kételkedett, hogy az ítélet csak kötél általi halál lehet.
Amikor a hallgatók visszaszállingóztak a tárgyalóterembe, a védõ még mindig beszélt, Pierre Janet lélekkórtani könyveibõl olvasott föl hosszú idézeteket. Az elnök az óráját nézte, a referensbíró már az ítélet szövegét vázolta föl egy darab papírra.
Végre a szónok rászánta magát, elõvette az utolsó, leghatásosabb mondatokat, s olyan költõi lendülettel, mely a türelmetleneket bosszúsággal, a hozzáértõket õszinte lenézéssel töltötte meg, Madách remekmûvébõl, “Az ember tragédiájá”-ból merített idézettel befejezte beszédét.
A törvényszék ítélethozatalra vonult vissza.
Közben megeredt a havas esõ. Sokan, akik ernyõ nélkül jöttek, azon gondolkoztak, hogy kerülnek majd haza.
Háromnegyed óra múlva az elnök meg a bírák szinte szaladva léptek a dobogóra. A vádlott még nem volt ott.
- Hozzák - intézkedett az elnök, s a mennyezetre tekintett, kezében az ítélettel.
Zörögtek a fegyverek. Édes Annát már hozták, odaállították. Most halotthalvány volt. Nagyon félt. A haláltól félt, a kötéltõl, s nyelt, folyton nyelt, mozgott a torka.
- Kihirdetem a törvényszék ítéletét. A magyar állam nevében...
A padok megint dübörögtek. Csak szófoszlányokat lehetett hallani az ítéletbõl:
- ...bûnösnek mondta ki... és ezért összbüntetésül tizenöt évi fegyházra... politikai jogainak elvesztésére...
- Tizenöt... - adták tovább meglepõdve - tizenöt - s legtöbben emberi megindultságot éreztek, mert az ítéletet igazságosnak tartották.
Néhány nõ könnyezett is.
Az ügyvéd rokonaira pillantott, diadalmasan. Meg volt gyõzõdve, hogy ebben neki is, Pierre Janet-nek is van némi része.
Az indokolásban az foglaltatott, hogy a törvényszék súlyosbító oknak vette azt a kegyetlenséget, mellyel a vádlott a gyilkosságot elkövette, de enyhítõ körülménynek kellett vennie a vádlott büntetlen elõéletét, töredelmes beismerését és az együgyûséggel határos mûveletlenségét.
- Megértette? - kérdezte tõle az elnök a régi, erõs hangján. - Magát a törvényszék tizenöt évi fegyházra ítélte. Jogában van föllebbezni.
Ügyvéd és ügyész egymás szavába vágva, föllebbezett. De ekkor a hallgatóság már elhagyta a termet. Édes Anna úgyszólván egyedül maradt a bíráival.
- Vigyék - mondta az elnök csöndesen a fegyõröknek.
Pár nap múlva átszállították a gyûjtõfogházba. Itt várta meg a Királyi Tábla ítéletét, melyet tavasszal hoztak meg, és a Kúria ítéletét, melyet egy év múlva, karácsony táján hirdettek ki. Mind a két föllebbviteli fórum helybenhagyta a törvényszék ítéletét.
Ezeket az újságok nem is közölték, annyira nem érdekelte már az embereket.
Édes Annát egy szigorú januári napon két fegyõr a vonatra tette, elkísérte Mária-Nosztrára. A fegyház kapuja becsapódott mögötte. Itt törzskönyvezték, megnyírták, megfürdették, számot kapott, darócruhát: megkezdte fegyencéletét.
A Krisztinavárosban néha-néha még beszéltek róla, egyre ritkábban:
Egy asszony állt meg egyszer az Attila utcai ház elõtt, s így szólt az urához:
- Itt lakott. Nem emlékszel rá? Olyan magas leány volt, erõs, fekete szemû, nagy kezekkel.
- Csúnya volt - mondta a férfi.
- Elég szép volt - szólt az asszony. - Szép volt. Amikor a románok itt táboroztak, egy román katona volt a szeretõje.
Így homályosodott el az emléke. Most már senki sem tudta róla, hogy kicsoda volt. Egészen elfelejtették.
És ha nem élt volna még a mária-nosztrai nõi fegyintézetben, hanem ott pihent volna valahol Dunántúl, a balatonfõkajári temetõ akácai alatt, akkor se semmisülhetett volna meg jobban.
 
PÁRBESZÉD EGY ZÖLDKERÍTÉSES HÁZ ELÕTT
Most megint õsz van. A kocsmákban mustot árulnak, a gyermekek játszanak a lepottyanó, politúros vadgesztenyékkel. Hullanak a levelek.
De a korona is egyre hull. Árfolyama: 0.22. Az emberek kétségbeesnek, hogy lehet majd ily alacsony árfolyam mellett enni, ruházkodni, fûteni, s remegve tekintenek a közelítõ tél elé.
Délben a tõzsde ordít, itt az infláció, vagyonokat vesztenek és nyernek. Csonkamagyarországot fölvették a Népszövetségbe. Ismét elmúlt egy év. 1922-t írnak.
Mi is történt azóta?
Vasárnaponként fönn a Bástyasétányon katonabanda zeng, s rézlármájára önkéntelenül ütemesen lépdelnek a járókelõk.
Tatárék sétálnak, a kisebb leányuk nélkül, aki már férjhez ment. Ilonkának egy miniszteri fogalmazó udvarol. Jancsiról azt hallotta egyszer, hogy Lengyelországban van és parkett-táncos.
Néhai Vizy Kornél háza olyan, mint régen, csak a házmester új: a másik elköltözött megszállt területre.
Moviszterné ma is zongorázik, és Ady-verseket szaval. Egyre fiatalabb emberekkel találkozik. Haját kanárisárgára festi, erõsen hízik. Az ura pedig még mindig él. Már nem is volna szabad élnie, de õ, akit annyian eltemettek, elõször a hivatalos tudomány, az orvostanárok és kartársai, aztán ismerõsei és tisztelõi - szegény megboldogult Vizy Kornél is -, minden objektív, klinikai megállapítást és baráti jóslást megcsúfolva tovább él, rejtélyesen és megmagyarázhatatlanul, nem tudni, hogy miért. Nyilván azért, mert valami élteti.
Õ egyébként itt e legcsekélyebb pont. Viseli a megaláztatást a felesége miatt s Etel növekvõ szeszélyeit. A környék szánakozva mosolyog rajta.
Druma Szilárd a házgondnok. Patikárius Ferenc a gyászeset után örökölte a házat, s az õ ügyvédi gondjaira bízta. A lakáshivatalnál kijárta, hogy nagy praxisára való tekintettel megkaphassa a volt háziúrék lakását is, ezt újra tapétáztatta, most itt lakik a családjával. Közben született egy gyönyörû kisleánya, aztán egy fiacskája. Német kisasszony ügyel a három Druma csemetére, aki szépen fejlõdik. Stefi még itt szolgál, de szemüveget hord, mert gyöngül a szeme. Mellette egy kis pesztra van, széles, mongol járomcsontokkal, suvikszfekete varkoccsal, mint egy kínai. Az iroda a második emeletre került, a régi, szerényebb lakásba. Azóta hatalmasan föllendült. Két írógép kopog itt, s a látogatóknak bejelentõívet kell kitölteniök, milyen ügyben keresik az ügyvéd urat. Egyre nagyobb szerepet játszik a közéletben is. Legközelebb föllép országgyûlési képviselõnek, a pótválasztáson, olyan kerületben, ahol ellenjelöltje sincs.
Egy délután, mikor gyújtogatták az utcai lámpákat, de az õszi ég még nyájasan ragyogott, Druma Szilárd a Várból jött le két kortesével, a Zerge-lépcsõn. Lassan ballagtak hazafelé a Tábor utca szelíden ereszkedõ lankáján.
Lejjebb, egy zöldkerítéses ház elõtt bepillantottak a vasrácsos kapun. A kertben üveges verandát láttak, egy asztalt, ozsonnára terítve.
Ez az üvegkalitka a maga csöndes zártságában, a kivilágított ablakaival fölkeltette érdeklõdésüket. Mindhárman megálltak. Leplezett kíváncsisággal, de õszinte irigységgel szemlélték, azt gondolva magukban, mint mindenki, aki kívülrõl néz akármilyen otthont, hogy ott a boldogság és megelégedettség lakik.
Szõke kisfiú ült az asztalnál, szövetkezeti ruhájában, már uzsonna után, s azzal foglalatoskodott, hogy ólomkatonáit harcszerûen állítsa föl a morzsás abroszon, és egy háborús indulót dúdolt, kezével verve az ütemet. Mellette az édesanyja varrt, munkájára hajtva komoly, okos fejét. Tûnõdõ arcán, melyet a koszorúba font dús haj keretezett, árnyék volt. Idõnként valamit mondott a kisfiúnak. Az tanácsokat kért tõle, hogyan verhetik meg a tejeslábas meg a findzsák körül portyázó magyarok a túlerõben lévõ, fojtógázzal és tankokkal operáló franciákat.
Belülrõl, a lakásból a verandára lépett egy magas, kócos férfi, munkazubbonyban, cigarettázva. Feketét töltött egy vizespohárba. Amint szájához emelte, tekintete találkozott a három idegen tekintetével.
Ezek, elszégyellve kandiságukat, megindultak a kerítés mellett.
- Kosztolányi - mondta Druma egy kis idõ múltán. - Kosztolányi Dezsõ.
- A hírlapíró? - kérdezte az elsõ kortes.
- Az.
- Ez írt is egyszer valamit - szólt a második kortes. - Valami verset. Egy beteg gyermek haláláról. Vagy egy árva gyermekrõl. Nem tudom. A lányom említette.
Druma ezt mondta:
- Nagy kommunista volt.
- Ez? - csodálkozott az elsõ kortes. - Hiszen most nagy keresztény.
- Igen - tódította meg a második kortes. - Egy bécsi lapban azt olvastam, hogy fehérterrorista.
- Nagy vörös volt - ismételte Druma. - Pogány népbiztossal dolgozott. Le is fotografálták õket együtt a Vérmezõn.
- És mit csinált ott vele? - tudakolta az elsõ kortes.
- Nézte - felelte Druma, titokzatosan.
- Nem értem - csóválta fejét az elsõ kortes. - Hát akkor tulajdonképpen mit akar? Kikkel tart ez?
- Egyszerû - döntötte el a vitát Druma. - Mindenkivel és senkivel. Ahogy a szél fúj. Azelõtt a zsidók fizették meg, s az õ pártjukon volt, most meg a keresztények fizetik. Okos ember ez - kacsintott. - Tudja, hogy mit csinál.
A három barát megegyezett ebben. Ismét megálltak a kerítés végén. Látszott azonban, hogy még most sem értik egészen. Az arcukon pedig az látszott, hogy nekik valóban mindig csak egy gondolatuk volt, de az is látszott, hogy kettõt már nem tudtak volna gondolni.
Vállat vontak, mentek, lefelé. Druma még mondott valamit, amin mindnyájan jóízûen kacagtak.
De hogy mit mondott, azt már nem lehetett hallani.
Beszédükre fölneszelt Hattyú, az a kuvasz, amelyik e ház békéjére ügyel, lefutott a kert sarkáig, és ott mérgesen csaholni kezdett, úgyhogy szavuk egészen elveszett a kutyaugatásba.
-&-
