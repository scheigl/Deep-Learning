
JÓKAI MÓR

1848
NAGY IDÕK EMLÉKEI

BEVEZETÉSSEL ÉS JEGYZETEKKEL ELLÁTTA
PRÓNAI ANTAL DR.
























RÉVAI-KIADÁS


A mû elektronikus változatára a Nevezd meg! - Így add tovább! 4.0 Nemzetközi (CC BY-SA 4.0) Creative Commons licenc feltételei érvényesek. További információk: http://creativecommons.org/licenses/by-sa/4.0/deed.hu 


Elektronikus változat:
Budapest : Magyar Elektronikus Könyvtárért Egyesület, 2018
Készült az Internet Szolgáltatók Tanácsa támogatásával.
Készítette az Országos Széchényi Könyvtár E-könyvtári Szolgáltatások Osztálya
ISBN 978-963-417-365-6 (online)
MEK-18755


TARTALOM
BEVEZETÉS.
EGY DAL KELETKEZÉSÉNEK TÖRTÉNETE.
ÉRDEMRENDEK KIOSZTÁSA DEBRECZENBEN.
ÉLETEM LEGSZOMORÚBB NAPJAI.
A FORRADALOM KÖLTÉSZETE.
JEGYZETEK.


BEVEZETÉS.
Jókainak egyik legkedvesebb témája a magyar szabadságharc, amelyrõl mindig ihletett tollal ír. Dicsõsége és gyásza egyaránt összeforrott szívével, õ is részese azoknak a nagy napoknak, emlékei kitörülhetetlenül bevésõdtek lelkébe, a mint ez nem is lehet másként azok után, a mik vele a szabadságharcz alatt saját elõadása szerint történtek:
„Jártam a korszak legnagyobb hõseivel együtt dialalútjukon s futottam futóbetyárokkal együtt úttalan pusztákon, mocsarak, erdõk sûrûjében; ott voltam Bécs város és Budapest ostrománál, a bombatûz közepett s a földúlt Komárom romjai közt; s láttam a világot a fejemre szakadni Világosnál... Volt a nyakamon kötélhurok és érdemrend-szalag; megdobáltak koszorúval és sárral; hallottam magamat hivatni írókirálynak és Kossuth-kutyának; huszonhárom esztendõs koromban egy év alatt csináltam forradalmat, háborúba mentem és megházasodtam, - s egyiket sem bántam meg...” (Jókai Mór Összes mûvei, 100. k. 120. 1.).
S valóban, ha kiadott könyveinek, czikkeinek sorozatát áttekintjük, újra és újra szemünkbe ötlenek az 1848-ra vonatkozó elbeszélései, rajzai, emlékezései. Legnevezetesebb könyvei ezek között A kõszívû ember fiai, a Csataképek s A tengerszemû hölgy s ezek mindenkor legolvasottabb munkái közé fognak tartozni. S ezeken kívül hány regényében, elbeszélésében bukkannak elõ a szabadságharcz emlékei! A márcziusi napokról számtalanszor megemlékezik: mikor már ünnepünk lett márczius 15-e, beszédeket mond, czikkeket ír azoknak a napoknak dicsõitésére, amelyeknek õ is egyik fõszereplõje.
S a szabadságharcz maga hogyne ihlette volna a termékeny képzeletü költõt hõsi tetteivel, nagy embereivel. Mikor a nádorhuszárok Prágából ezer veszedelem között hazajönnek a szorongatott haza segítségére, talán már fölvillan a költõ képzeletében Baradlay Richárd útja katonáival (A kõszívû ember fiai c. regényében).
Igy válik költészet a valóságból: füzeteink azonban (Nagy idõk emlékei, Az én kortársaim, A szabadságharcz hõsei) szinte emlékiratszámba mennek: Jókai ezekben legnagyobbrészt azt mondja el, a mit vagy maga látott, maga tapasztalt, vagy a kor szereplõitõl hallott. Ezeket az adatokat fölhasználhatja a történelem is (ahogy föl is használja) - de az adatok a Jókai utánozhatatlan elõadásában vonzó és értékes elbeszélésekké válnak. Képzelete mindent bearanyoz s ha talán itt-ott hiányzanék is a történetíró pontossága és tárgyilagossága,1 bõven kárpótol a költõ színezõ és jellemzõ ereje. Mily elevenen megjelennek elõttünk például Az érdemrendek kiosztása Debreczenben czímû rajzban a szabadságharcz nevezetes szereplõi! Hogy megtörtént-e mindaz úgy, a hogy a költõ elmondja, kétséges, de az alakok egyéniségét jobban látjuk, mint a történetíró tárgyilagos elbeszélése nyomán.
S az apróbb rajzokban is sok az értékes; a mit a köztudat szájról-szájra adott, a költõ megörökítette. A szabadságharcz nagyjai és kicsinyjei közül sokan úgy élnek tudatunkban, a hogy Jókai regényeibõl és elbeszéléseibõl megismertük õket még ifjú korunkban.

EGY DAL KELETKEZÉSÉNEK TÖRTÉNETE.
Nehéz napokat éltünk.
Egy-egy hét története nem volt más, mint annyi rémhir lánczolata, a mennyi egy századnak elég. S mint egy gonosz álomlátás kisértetei, mik a lázbeteg látó lelke elõtt egyre nagyobb óriás alakban emelkednek egymás fölé, úgy multák fölül a szerencsétlenség Hiób-postái egymást szerencsétlenségben, borzalomban, kinfokozatban.
A két ország minden határán irtó harcz a magyar ellen, mely Erdélyt, a magyar alvidéket lángba borítá már, s itt az ország szivében egy bölcsekbõl és hazafiakból alakult országgyülés, melynek tagjai tudják jól, hogy az önvédelemre kirántott kard hegye mily villámokat fog a magasból fejükre aláidézni, de a hüvelyében hagyott kard leránt a sárba s ott fulladunk. Õk választottak; inkább ki a zivatarba, mint le a posvány fenekére!
Jól választottak-e? azt majd itélje meg az utókor.
Szeptember 16-ika volt, midõn a képviselõház ülésében Batthyányi Lajos kinyilatkoztatá, hogy átveszi újból a miniszterelnökséget; de azon esetben kijelenti, hogy Jellasichnak többé egy talpalatnyit sem enged elfoglalni a magyar földbõl, s ha erre õt nem kényszerithetné, kényszeríteni fogja, hogy ontsa a magyarok vérét, ostromolja Budapestet.
Erre Kossuth Lajos azt viszonzá, hogy ha a nemzet védelmezni akarja Budapestet, õ is elmegy a védsánczot ásni, õ is vállára veszi a fegyvert és a védõk sorába áll, s azon a napon még a nõk és gyermekek is harczolni fognak.
Két nap mulva készen álltak a védsánczok Buda alatt a Gellért tövében. A fõváros utczáin öreg urak, gavallérok, csákánynyal, ásóval vállaikon, uri hölgyek, kisasszonyok földhordó kosárral kezeikben siettek a sánczvetéshez, mint a hogy járnak-kelnek most sétabottal, napernyõvel a dunaparti corsora, valami hires zongorász déli hangversenyére.
Óh az is nagy zongoraverseny volt, a mire akkor siettünk. Egyes accordjait már hallottuk is, távoli ágyudördülésben.
És ott hányták a sánczot Buda alatt urak és mesterlegények, tanult ifjak s õsz principálisaik, finom hölgyek és szolgálók, papok és zsidók, miniszterek és radikálok, jobb- és baloldali követek, egymásnak adván kézrõl-kézre a földdel tölt kosarat. Ilyen szép „lánczot” is régen láthatott a világ!
Azonban a hirek rémei még egyre nõttek; a Jellasich ellen küldött hadsereg vezére, egy nagy magyar historiai név viselõje kijelenté, hogy õ nem vezeti a császári zászlók ellen a háromszinû zászlókat. Vajjon a közkatonák hivebbek lesznek-e a haza trikolórjához?
E kérdés volt a legrémesebb kisértete minden éjszakának. E rém nem engedé nyugodni Kossuthot. Szeptember 24-én megbizást kért az ideiglenes kormánytól, hogy egy nagy eszméjét létesítse: fegyverbe állítani az egész magyar nemzet minden férfiát! Óriási gondolat volt: néhány napra megállítani a közélet minden munkáját az országban, elhagyni minden házat, bezárni minden boltot, s a nemzet összes tömegével agyonnyomni az ellenfélt. Hogy minõ sikere volt ez eszmének, azt a dunántúli események igazolták, a hol a népfölkelés egy egész tizezer fõnyi fegyveres ágyustábort hadifogolylyá tett. Én azonban a Dunán innen s a Tiszán túl történteket akarom vázolni.
Kossuth szeptember 24-iki nyilatkozatában felhivá azokat, kik õt küldetésében követni akarják, a csatlakozásra. Úgy hiszem: tizen voltunk, kik õt e felhivásra követtük: mindannyi nevére nem emlékszem; azok közt volt Rákóczy János, Egressy Gábor, Vörös Antal, Csernátony, Lopresti Árpád, a saját toborzású huszárezred egyenruhájában. Puska és kard volt fegyverzetünk.
Délután indultunk meg a vasuton; a czeglédi állomáson véletlenül találkoztunk a Földváry-féle önkéntes csapat utóhadával, melynek szolgálati ideje lejárván, hazafelétérõben volt. Az aldunai harcztérrõl jöttek, harcztépettek voltak, de harczedzettek. Kossuthnak egy perczbe került megfordítani a hazatérõ csapat irányát, ily idõben pihenni ki menne? A derék hadfiak elfeledék fáradalmaikat s a még fárasztóbb keserüséget; vállukra vették a lábhoz tett fegyvert s követték a szónokot, kit Czeglédre már háromszáz csatapróbált bajnok kisért.
A hir villáma járt mindenütt elõtte.
Czegléd vásárterén már egy felzugó tenger várt reá, férfi fõk tengere, melyet hullámmá paskoltak fel szavai, mint a hogy játszik a zivatar a tengerrel.
Kerek fekete kalapot viselt, hátralengõ fekete tollal, viselete egyszerû volt, mint mindig.
Hanem mikor szólt, óh akkor bíbor és arany volt rajta minden. Úgy árasztani maga körül a fényt soha szónok nem tudta, mint õ. És soha õt magát úgy szónokolni nem hallottam, mint e napok alatt. Soha sem ugyanazon beszédet, a mit itt vagy amott mondott, mindig mást, mindig olyant, mit a belsõ hév sugallt ajkaira. A nép sirt, mint a hogy sirnak az oroszlánok.
De hisz azok nem is voltak minden csendes kor szülöttének meghallani való szavak:
- Eljöttem, hogy megkérdezzem a magyar nemzettõl, hogy igaz-e hát, hogy meg akar halni gyalázatosan, vagy élni akar dicsõségesen?
És az átok, a mit végül mondott azon népre, mely hazáját el hagyná veszni, lehet-e annak szavait valaha elfeledni.
„Az Isten el fogja e népet átkozni, hogy a levegõ méreggé váljék, mikor beszíjja; hogy kezei alatt a termõföld ne teremjen mást, mint hitvány kórót; hogy a forrásvíz büzhödjék meg, midõn ajkaihoz viszi; hogy bujdossék hontalanul a föld hátán, hiába kérve az alamizsna-kenyeret, és alamizsna helyett arczul csapandja õt az idegen faj; és lészen saját hazájában vándor-koldus, kit mint gazdátlan ebet, verhet agyon mindenki, s mint bélpoklost, mindenki kikerül. Hiába imádkozandik Istenhez, meg nem bocsátja bûneit sem ezen a világon, sem a más világon; a leány, kihez szemeit felemeli, seprüvel hajtandja el a küszöbrõl, neje utálattal köpend gyáva szemei közé, gyermekének elsõ szava az lesz, hogy saját apját megátkozza és holtteste heverend temetetlenül!”
Lehetett-e e kérdésre, lehetett-e ez átokra más kiáltásnak felhangzani, mint annak, hogy: „Mindnyájan el fogunk menni!”
Egy óra mulva Czegléd minden férfi lakója talpra lett állítva, a vezérek kinevezve, a tömeg csapatokra osztva; s még aznap estve ment Kossuth tovább s Nagykõrösön megújult ugyanazon jelenet lámpák világa, csillagok fénye mellett.
Másnap ugyanazon jelenetek Kõrösön és Kecskeméten a hullámzó férfifõtengerrel, melylyel a vihar játszik. Kecskeméten épen vásár volt, a vásáros népbõl tábor lett, s a mi vasat itt megvettek, az nem ment füvet kaszálni.
Onnan még aznap délután szekéren tovább Csongrádra.
Csongrádhoz közeledve nagyon rossz utak fogadtak bennünket. Ha repülni lehetett volna! Utóbb is Kossuth azt indítványozta, hogy szálljunk le szekereinkrõl, azokat bocsássuk elõre üresen s magunk vágjunk neki erdõn, mezõn keresztül torony irányában.
Az út sáros volt a sok esõzéstõl, de a tarló annál zöldebb; még a sivó homok is taraczkot eresztett, gyönyörü útunk volt õszvirágos rétek, sárguló jegenyeerdõk között, az ég tiszta, a láthatáron egy felhõ sem látszott.
Hogyan emlékszem én az akkori égre is! Nagyon jó okom van arra emlékezni. Ott az útban ránk alkonyodott, az éj is utolért, kiderült fölöttünk a tiszta ég csillagmyriádjaival.
Ki ne keresné ily bujdosás éjszakáján az égen azt a csillagot, mely bennünket vezet?
Kossuth elkezdett a csillagokról beszélni, minden csillaggal oly ismerõs volt, mintha köztük laknék; megmagyarázta a csillagképleteket, bámulatos tájékozó tehetséggel jelölé ki, hogy ez meg ez a képlet a láthatár mely részén fog egy óra mulva föltünni! Mi körüle álltunk és hallgattuk, magunkban kérdezve, „hát csillagász vagy-e te, ki lépteid dobbanásával lavinákat indítasz meg a földön?”
Egyszerre távoli dübörgés szólított vissza bennünket a csillagok közül. Egy erdõ mögül egy lovas csapat bukkant ki hirtelen.
- Ha czirkáló vasasok lennének! Jegyzé meg egyike Kossuth kisérõinek.
- Közéjük lõnénk, felelte rá Kossuth és helyben maradt.
Az erdõbõl azonban egyre több lovas vágtatott elõ és egyenesen felénk; egy teljes zászlóalj volt az.
Öt percz mulva elõttünk álltak. Csongrádmegyei népfölkelés lovasai voltak azok, kiket aggódó hazafiak Kossuth keresésére elõre küldtek. Persze, hogy üres szekereink rég Csongrádra értek már az alatt, míg mi a csillagokról beszéltünk a csongrádi fenyéren.
Kossuth azt viszonz az üdvözlésre, hogy „kétezer ilyen lovassal a poklokon is keresztül mennék!”
Másnap Szentesen, harmadnap Hódmezõvásárhelyen volt, onnan éjszaka küldött el engem Pestre a honvédelmi bizottmányhoz azzal az izenettel, hogy ez órában százezer harczos van indulóban a Duna felé.
A mik ezután jöttek, azok már a nagyszabású történelem tulajdonai.
Október 3-án sajátszerû jeleneteket láttak Budapest fõutczái.
Rendezett sorokban vonultak végig azon önkéntes csapatok, mik a magyar szabadságharcz segélyére vérüket felajánlották. Elébb a bécsi légió, fekete ruhás lelkesült ifjak, ezüst halálfõvel kalapjaik mellett. Azután egy csapat tiroli vadász, saját nemzeti viseletében; azután egy század franczia, kik Magyarország földén laktak. A Marseilaiset énekelték végig az utczán.
És azután, mint egy félelmetes óriás kigyó, melynek háta pikkelyek helyett kaszákkal és szuronyokkal fénylik, jött egy csapatban a háromezer czeglédi önkéntes néphad, s a három ezer ember riadó hangjával énekelte végig azt a bizonyos dalt, mely így végzõdik:
„Mindnyájan el fogunk menni!
    Éljen a haza!”
Nem tudom: érez-e még valaki valamit, midõn e dalt legelõször hallja?
Én sirtam!

ÉRDEMRENDEK KIOSZTÁSA DEBRECZENBEN.
A kápolnai csata után egy napon a magyar hadsereg fõvezérei összehivattak Debreczenbe, a kormányzó szállására, bizonyos ünnepélyes tény végrehajtása végett.
Ez ünnepély, mint pár nap mulva nyilvánosan tudva volt, a hadvezéreknek érdemrendekkel feldíszítése leendett.
Klapka, Guyon, Mészáros, Perczel, Kiss Ernõ, Görgei és Bem voltak azon nevek, miket az idõ szerint a közelismerés babérkoszorúja font körül, ezek voltak hivatva az ország által kitûzött másodrendû érdemjelek elfogadására.
Volt ez érdemjel: ezüst koszorúban arany kettõs kereszt vörös szalagra fûzve.
Közülök Klapka, Perczel és Bem nem jelenhettek meg a kormány székhelyén, ezeknek az érdemrendet helyükbe küldték; Guyon pár nap óta ott idõzött már Debreczenben, Mészáros és Kiss Ernõ a telet nagy részben ott töltötték s Görgei megigérte, hogy eljön.
Ez igéretet azonban még akkor tevé, midõn Kossuth Tisza-Füreden õt nevezte ki fõvezérnek; azóta történt, hogy Vettert ismét fölé helyezte s most aztán kiváncsi volt mindenki, ha eljön-e, vagy sem?
A kitûzött nap reggelén a debreczeni városház elõtt, hol Kossuth lakott, nagyszámú néptömeget lehetett látni; daczára a hagyományos sárnak, gyülekezetben nem volt hiány, mindenki iparkodott használni az alkalmat, hogy mindazokat színrõl-színre láthassa, a kikrõl annyit beszél a hír, annyit álmodik a lélek.
A városház kapujában legelõször találkozánk Guyonnal; középtermetû szõke férfiú volt, merész tekintetû arczczal: szürke, piros zsinóros köpeny vállain; kisérõ segédének akkor is fel volt kötve a jobb karja azon seb miatt, mit a branyiszkói kigyóút megvívásánál kapott.
A nép hangos éljenzéssel fogadta a branyiszkói hõst, ki alig bírt utat törni a nép lelkesedése miatt a városház kapujáig. Miskolczon is ilyen fogadtatása volt, a hol legszebb hölgykezek elhalmozák koszorúkkal, még paripája nyaka körül is koszorúkat fûztek.
Õ utána jött Mészáros, a hadügyér. Alakja maga a szelíd lemondás, õsz feje, kurta õsz szakállával, ingott jobbra-balra lépteinél; az ismerõsök köszöntéseit nyájas, vékony hangon viszonzá, mely meglepte azokat, kik õt valami martialis alaknak szerették képzelni; szokása volt szemeit kegyesen le-lehunyni, mint egy áldozatra készülõ martyrnak. Az a jókedvû susogás hallatszott körüle, mely oly embert szokott illetni, a kit senki sem bámul, hanem mindenki szeret.
Késõbb érkezett Kiss Ernõ, a finom aristokrata hadvezér; aranyos molnárszínû mentéjében, mely a legfinomabb nyuszttal volt prémezve, szállt ki hintajából. Fénylõ zöld kócsagja délczegen reszketett kalpagja mellett; míg hintajából a kapuig ért, többször megállt, kisérõihez egy-egy szót szólani s magasra tartott fõvel nézett szét a nép között, mint ki követeli azt a bámulatot, mely láttára úgy is támad a tömegben. Az arany paszománt könyökéig ért már; minden új diadal, új rangfokozatot hozott számára s minden elõléptetés szélesíté az arany zsinórzat jelvényét. Ha még sokáig harczolhatott volna a csatákon, hõs tettei nem hagytak volna helyet öltönyén az arany díszítménynek.
Csak egy volt még hátra: - Görgei.
Még nem érkezett meg Debreczenbe: de azért akadtak, a kik hitték, hogy a kitûzött órára megérkezik.
Ez alatt fenn a városház tanácstermében fogadta a kormányzó a hadvezéreket. Környezetében voltak a kegyeltebb képviselõk és katonai nevezetességek.
Õ maga ezúttal fekete polgári öltönyt vett magára, a más alkalmaknál használt közhonvédi attila helyett s az érkezõk mindegyikének tudott valami lekötelezõt mondani.
Mészáros úgy lépett be, mint egy restelkedõ szemérmes vén fiú, a ki nem bánta volna, ha szabad leendett otthon maradnia, s egy mindenkinek szóló fejhajtással félrevonult egy ablakmélyedésbe, magához húzva kardját, nehogy zörgése által figyelmet találjon gerjeszteni.
Annál büszkébben lépett be Kiss Ernõ. Egy finom udvaroncz és érdemeit érzõ katona otthonias bókjával hajtá meg magát az elnök elõtt; ez eléje ment, kezet szorított vele s kitüntetett nyájassággal vezeté környezetéhez, hol a tábornok rögtön vidám beszélgetésbe vegyült.
Ezalatt többen Mészárost fogták körül. Kötekedtek a jó öreggel, kérdezték tõle, hogy hadügyér létére miért nem tart tiszteletõrt szállása elõtt, mint a többi tábornokok?
- Hogyis ne? - viszonzá tréfásan a miniszter; - majd hogy a szép debreczeni lyánkák ne merjenek a strázsa miatt hozzám jönni!
E közben a városház elõtt egy egyszerû, zöldre festett parasztszekér állt meg; a lovakat valami kopott õrnagyruhába öltözött fiatal ember hajtotta; minthogy a városház elé a néptömeg miatt nem lehete hajtani, megállt szekerével az utcza közepén, a gyeplõt odavetette hátul ülõ kocsisának, maga kiugrott a bokáig érõ sárba s könyökkel fúrva magának utat a néptömeg között, a városház lépcsõit hármasával átugorva, felsietett. Alig vette más észre, mint a kik mellett elsuhant.
Ki gyanította volna, hogy ez a kopott, sáros férfi a magyar hadak fõvezére - Görgei?
Odafenn, meg sem törülve sáros csizmáit, benyitott a fényes urakkal tölt terembe. Nagy csizmái egész czombjáig értek, az az õrnagyi ruha, mit mult évi szeptemberben fölvett s azóta mindig viselt, meg volt kopva minden oldalról, a gallér aranyos paszományán jobban látszott már az ezüst, mint az arany s egyik könyökére akkora folt volt vetve, hogy azt épen nem lehete eltitkolni. Feje csaknem kopaszra volt nyírva, nagy izmos kezei barnák, keztyûtelenek, s egész alakja oly sáros, a milyen csak lehet valaki, a ki Tisza-Füredtõl Debreczenig a lovakat hajtja.
A mint belépett, a kik nem ismerék, szinte kedvetlenül látták díszes társaságukban e ki nem kefélkedett alakot megjelenni, míg ellenkezõleg ismerõsei s köztük Kossuth siettek fogadására s egy percz múlva, mint futó tûz terjedt el a körben: „ez Görgei.”
Mindenki közeledett felé, mindenki vizsgálta arczát, és Görgei jól tudta azt, hogy a jelenlevõk közt egy sincs, a ki neki vagy föltétlen imádója, vagy halálos ellensége ne volna. Egyik úgy, mint a másik nem látszott õt érdekelni.
Kossuthnak lekötelezõ üdvözlését hideg, feszes fõhajtással viszonzá. Mészáros félig fölkelt székérõl elõtte, mire Görgei megbillenté fejét, de nagyon kissé.
Guyonnal már régóta feszült viszonyban álltak s iparkodtak egymást kikerülni.
A fõhadparancsnok állt még útjában: Kiss Ernõ.
Görgei úgy tett, mintha a díszegyenruhába öltözött aristokratát észre sem venné; felé sem nézett, mikor mellette elhaladt, sõt többen egy keletkezõben levõ gúnymosolyt véltek észrevenni arczán.
Kiss Ernõ nem várta e viseletet maga iránt s egészen megilletõdött rajta.
Szomszédjához fordulva egész érzékenységgel mondá:
- Én száztíz ágyút foglaltam el a csatában.
Görgei levetette magát minden kínálás nélkül egy szögletben álló székre s nagy csizmáit hosszan elnyújtva, beszélt a hozzá legközelebb esõkkel, kik épen nem voltak valami nevezetes emberek. A jelenlevõ celebritásokat figyelembe sem vevé.
Következett aztán a szertartás.
A tábornokok sorba álltak. Kossuth személyesen tûzte fel mellükre az érdemjeleket s mindegyiknek mondá a közben az iránymondatot.
Elsõ volt Mészáros.
- Az õsz becsületességnek! (megérdemelt jelszó) mondá az elnök, a koszorús keresztet mellére tûzve.
Aztán jött Kiss Ernõ.
- Az elsõ gyõzelem hõsének (ennek is tudjuk a történetét).
Utána Guyon.
- Az új haza legvitézebb fogadott fiának (õ angol volt).
Végre Görgeire került a sor.
Miért maradt végül? maga vonult-e hátra? vagy Kossuth hagyta õt utól? vagy tán mert a legfiatalabb volt?...
Midõn Kossuth felé közeledett, a két férfi szemei találkozának.
Emlékezünk mindkettõnek beszédes szemeire: a mennyi érzés beszélt Kossuthéból, annyi akarat és dacz villogott Görgeiében.
Kossuth, midõn az érdemrendet, mit a nemzet a legnagyobb elismerésül osztott, vezérének mellére tüzé, alig hallhatólag, azon az elfogódott hangon, melyet akkor lehete tõle hallani, midõn az érzés uralgott õ rajta, nem õ az érzésein, rebegé:
- Engesztelõdés - a haza nevében.
A közelebb állók közül is alig hallá egy pár e szavakat; de mindenki odanézett és mindenki látta, mily engesztelõen nézett föl a kormányzó a hadvezérre, azokkal a nagy, sötétkék szemeivel, mint reszketett keze annak mellén; és látta mindenki, mily daczos tekintetet vetett rá a vezér, mily fagyos merevséggel néztek szemei azon férfira, kit õ tízszer megharagított s ugyanannyiszor egy szavával kiengesztelt, kirõl tudta, hogy tõle fél, és mégis hozzá ragaszkodik - és a kinek a nevét a nép bálványozva hordja; - míg az övét alig emlegeti.
Kik e perczben Kossuthot és Görgeit látták együtt, egymással szemben, ezen jelenetet nem fogják feledni soha.
A jó öreg Mészáros, maga elé dünnyögve mondá: „két kard egy hüvelyben.”
Az idõ bebizonyította, hogy az öreg katona jó próféta volt.
Tíz hónap mulva Konstantinápolyból vitorlázott Anglia felé Mészáros Lázár. A tengeren viharos idõ járt; mindenkit meglepett a tengeri betegség, õt különösen elõfogta. Kisérõje Katona Miklós, csak hogy beszéljen valamit, azt kérdezé tõle: „hogy érzi magát kedves bátyám?”
- Épen úgy, mint hadügyminiszter koromban, - felelt rá a jó öreg úr.

ÉLETEM LEGSZOMORÚBB NAPJAI.
(Naplótöredékek.)
I.
1849-ik augusztus 8-án titkos értekezletet tartottak a számra igen meggyérült országgyülés tagjai Aradon.
A kormány azzal a hírrel lepte meg a képviselõi testületet, hogy többé biztosításukról gondoskodni nem tud, mert a szõregi vesztett csata után Arad fedetlenûl áll.
Kossuth maga bevonult a várba azzal a határozattal, hogy ott bezárja magát s védi annak erõdjeit, a míg a seregek a harczot tovább folytatják.
Ugyanazon lakrészt foglalta el, melyben a vár elõbbi parancsnoka, Berger, tizenegy hónapig tartotta ki a magyar fegyverek ostromát; két kis szûk lyuk az a sánczboltozatok alatt, melyek egyikébe keskeny ablak juttat gyér világot az ajtó fölött; az is erõs vasrudakkal elrácsolva. A vasajtó lemezein még akkor is láthatók voltak a horpadások, miket a kívülrõl belõtt bomba szétszakadt darabjai okoztak rajta.
A kormányzó családja ez alatt Világosra menekült, de ott sem maradt sokáig.
Az érkezõ tudósítások óráról-órára nyugtalanítóbb híreket hoztak minden oldalról.
Dembinszky elhagyta Szõreget, s a helyett, hogy Aradnak vonult volna, az ellenséges Temesvárnak vetette magát.
Bem moldvaországi gyõzelmes elõhaladásának híreit még lehete olvasni a falragaszokon, midõn az érkezõ futárok csüggeteg arczczal jelenték a kormánynak, hogy az eddig oly gyõzhetlen sereg Segesvár alatt tökéletesen szétveretett.
Görgeirõl semmi bizonyost sem lehete hallani.
Kossuth ugyan elment eléje Madarasig, de elõre küldött futárai álrémekkel addig unszolták, míg hallgatott rájuk és visszafordult.
A város tele volt menekültekkel; minden osztályból levõ kompromittáltak itt gyülekeztek össze; követek, kormánybiztosok, hivatalnokok; fegyvergyárak, felszerelések személyzetei; hírlapírók, papok, kiket Haynau vérboszús kiáltványai s a szibériai éjszakákróli hagyomány a kétségbeesés e végpontján összehozott.
S midõn végre csak egy hely volt még, hol a menekültek megpihenhetének, kimondatott, hogy e pont huszonnégy óráig sem biztos többé, menjen mindenki, ahova jobbnak látja. Duscheknek parancs adatott, hogy a pénznyomdát és államkincstárt szállitsa a várba; ahhoz kétszáz szekér kellett, és szekér nem volt kapható többé. Menekülõk lefoglalták valamennyit.
A hivatalnokokat szétbocsátották, fizetést aznaptól fogva nem igényelhetett senki, a bankjegyek kétséges hitele mesés drágaságot idézett elõ.
A kormányzó tulajdon titkára egy fillér nélkül maradt az utczán. Láttam, midõn R... J.1 utolsó forintjait megosztá vele; azután egymás nyakába borultak, rábízva egymásra, hogy a melyik még találkozni fog a másik családjával, mondja meg neki, hogy - nem tudom már mit? annyit tudok, hogy több volt benne a köny, mint a szó.
Azzal aztán oszlott mindenki széjjel; senki sem mondta hová? Senki sem akarta, hogy az elõre kiszemelt menhelyet mások is megtudják.
Némelyek Erdélynek tartottak, mások Világos felé, legtöbben Lugosnak vették az utat, onnan aztán lehetett Mehádia, Orsova és Törökország felé haladni: míg egy nagy rész inkább óhajtva a csatamezõt, mint e szomorú felbomlás látványát, megindult felkeresni Görgei hadseregét, melyrõl egyedül hitte még mindenki, hogy egy dicsõséges csatában megállni képes.
Így indult meg 8-án2 alkonyatfelé egy csoport szónok és státusférfiú Váradnak. A várban csupán a kormányzó maradt és Palóczy, az öreg korelnök.

II.
A simándi úton szekér szekeret ért; s ha egy-egy gyorsabb futtában elkerülte a többit: a bennülõk - nem akartak egymásra ismerni.
Megdöbbentõ volt ez.
Más idõkben mindenki tegezte egymást, messzirõl köszönt; és most nem akar a másikra ismerni, mintha azt kivánná, hogy õ rá se ismerjenek.
Mintha az augusztus 8-án lemenõ nap veres fénye már az autodafé viszsugára volna, mely elõtt a vádlottak megtagadják egymást.
Sok arcz ki is volt véve rendes alakjából; szakállak leborotválva, bajuszok rövidre nyírva; ruhákról sok zsinór letépve.
Engem Nyáry vitt szekéren; ugyanaz, ki nekem e balsorsot már két hó elõtt mosolyogva jövendölé meg; kinek feje legmagasabban állt arra nézve, hogy legelébb érje a csapás; ki azután nagyon is szemközt találta magát és igen sokáig a halállal, s szenvedett erõs lelkeért annyit, a mennyi egy halállal felér; és a ki még most is ugyanaz maradt, a ki volt 11 év elõtt: bátor ellenfele a veszélynek; akár alulról, akár felülrõl jöjjön is az: még az az érczmosolygás is meg van arczán, valahányszor a baj növekedik. (Ez 1861-ben volt írva.)
Egy feketefödelü szekér is haladt a többi között, két szürke ló volt eléje fogva. Nyáry messzirõl ráismert a lovakra. „Ez mind a kettõ pegazus”, mondá tréfálózva.
- Miért az?
- Mert költõk lovai.
Valóban, honunk két elsõ írója, Bajza és Vörösmarty ült a szekéren. (A harmadik, Petõfi, már akkor a segesvári hantok alatt feküdt.)
Költõink dicséretére mondhatom, hogy szakálluk, bajuszuk nem volt levágva.
Alig eredünk velük szóba, midõn egy terhes szekérrel találkozánk szembe. A szekér mellett ballagó kocsis azon kérdésünkre, honnan jõ? mogorván felelé: Váradról.
- Ott van-e már a magyar sereg?
- Nincsen; felelé egész bizonyossággal: el van fogva mindenestõl; egy ember sem szabadult meg belõle; mind ott vesztek.
És ezt olyan nyugodt faképpel mondá, mintha az egészbõl semmi sem érdekelné egyéb, mint az, hogy az õ szekere megmaradt. Ez rossz vigasztalás volt. Még akkor a debreczeni ütközetrõl nem érkezett hír. Nagy Sándor hadteste a muszkák ellen csatát vesztett ott.
E hadtest tisztei a legjobbak közé tartoztak, s tüzérsége kitünõ volt. Szerencsétlen gondolat volt, épen akkor lakomát rendezni számukra, midõn az oroszok félórányi távolban álltak. A megrohanás véletlenül jött; az ellenállás hõsies volt,2 hanem a lovasság túlnyomó ereje eldönté a csatát, s azt mi vesztettük el.
Görgei alig két órányi távolból hallgatá a derék haddal az ágyuzást; azonban úgy vélve, hogy intézkedései következtében az utócsapat ágyúcsata közt vonul utána, meg sem mozdult, s csak akkor értesült az ütközetrõl, mikor már a csata el volt veszve.
Az I. számú huszárezred nehány legénye egész Váradig vágtatott még aznap, s elhíresztelé, hogy az egész magyar seregbõl rajtok kívül senki sem menekült meg.
A nem harczoló rend forradalmi férfia közül igen sokan még akkor, midõn a képviselõház Szeged elhagyására határozta magát, Arad helyett Váradot választá nyughelyül; ezek tehát azon rémhírre, hogy a magyar sereg Debreczen alatt semmivé van téve, hirtelen szekérre kaptak s jöttek Arad felé.
Ez történt ugyanaz nap, hogy Aradon kimondták, miként a város huszonnégy órára sincs biztosítva a meglepetés ellen.
A Váradról menekvõk tehát siettek Aradra, az Aradról jövõk Várad felé, s így találkozott szembe a két menekülõ csapat Simándon.
Ez volt a siralmas óra!
- Hová? kérdezõk mi. - Hová? kérdezék a szemközt jövõk.
- Mi Aradra megyünk, és ti?
- Mi pedig Váradra.
- Csak vissza, vissza! Váradon ezóta Paskievics ott lehet.
- Arad alatt pedig Haynau.
Õk a debreczeni csatáról beszéltek, mi a szõregirõl; amarról mi, emerrõl õk nem tudhattak semmit. Mi az õ reményeiket törtük össze, õk a mienket; pedig mindegyikünknek kevés volt már.
Tanakodtunk, latolgattuk a veszedelmet, elõszedtük térképeinket, iparkodtunk egymás híreit megczáfolni, lehetetlennek bizonyítani; elvégre is mindenki nagyobbnak találta a bajt, a mely elõl fut, mint a melynek eléje megy, s indult megkezdett iránya felé.
A csapat a simándi fogadónál kétfelé szakadt; egyik tartott Váradnak, másik Aradnak; a határozatlanabbak, hol az egyik, hol a másik irányt követve, majd a jövõkhöz, majd a menõkhöz csatlakoztak; voltak olyan ismerõseim, kikkel egy nap alatt háromszor is találkoztam; hol elhagytak, hol szemközt jöttek, megint utolértek; maguk is megvallva, hogy már két nap óta utaznak majd dél, majd észak felé s soha sem tudnak bejutni sem Aradra, sem Váradra.
Kegyelmes Istenem! Mi ekkor nem találtunk ebben semmi humoristikumot.
Nyáry és én azonban, kik elhatároztuk, Görgeit mindenesetre fölkeresni, ha még valahol föltalálható: elindultunk késõ este Zerind felé.

III.
Azon éjjel Zerinden háltunk, s másnap mentünk tovább Szalonta felé.
A velünk találkozóktól megértõk, hogy Görgei egész seregével jõ Várad felõl, a Debreczennél megvert hadtestet most már elõreküldve.
Dél tájon már találkozánk a hosszú sorban vonuló podgyászos szekerekkel, s kiérve a szalontai erdõbõl, megláttuk a távolból a város elõtt letelepült tábort. Ez volt Nagy Sándor hadosztálya.
A mint a katonaság közt végig haladtunk, egy ismerõs õrnagy odaugrott szekerünkhöz, Zákó István, hajdan képviselõházi tag, késõbb igen jó katona.
Õ tudatta velünk a debreczeni csata részleteit; szerinte a lényeges veszteség nem ment olyan sokra, mint gondolók.
- Mennyien vagytok most mindössze? - kérdezõk tõle.
- Mintegy huszonhárom ezeren; de verekszünk ötven ezerrel, ha Görgei vezet.
Nagy volt akkor a ragaszkodás Görgei iránt!
Innen betértünk a városba, a fõvezért ott bevárandók.
Házi gazdánk igen jól fogadott bennünket; augusztus 9-én derék kánikulában úgy ránk füttette a szobát, a mint csak tehetségei engedék; de se baj az, a honvédeknek kellett kenyeret sütni, azért füttetett olyan nagyon.
Pár óra mulva találkozánk Nagy Sándorral.
A tábornok elbeszélte a váczi és vadkerti csata részleteit, a hol az õ hadosztályát az oroszok már körülfogták, a midõn a fõvezér, a veszélyrõl értesülve, hirtelen kiürítteté a podgyászszekereket, a mennyi gyalog honvéd rájuk fért, azokat annyival megrakta, s ezekkel és a lovassággal gyorsan visszafordult, az ellenségre ütött, s Nagy Sándor hadosztályát, podgyászaival és ágyúival együtt kivágta az oroszok közül. Általában az egész visszavonulási utat Komáromtól a Tiszáig a hadmûködés remekének állítá a tábornok, a kin épen nem lehete észrevenni azt a gyûlölködést, a mit a közhír a fõvezér irányában ráfogott.
Itt kezdett elõször az a tünemény meglepni, hogy az oroszoktól senki sem retteg úgy a táborban, mint a polgári osztálynál, sõt igen sokan dicsérik õket, és szoktatják magukat azon eszméhez, hogy az orosz seregek a magyarokkal rokonszenveznek.
Késõbb alkalmam volt meggyõzõdni róla, hogy ez a hit nem valami mesterségesen élesztett propaganda következménye, hanem természetes állapota az emberi kedélynek, mely akkor, midõn reményei mind meghiúsultak, a minden elõjöhetõ esetek leglehetetlenebbikéhez szokott ragaszkodni.
Még aznap meglátogattam Szalontán Arany Jánost. Örültünk-e nagyon egymás láthatásának? Csak úgy, mint az a vendég és az a házigazda örülhet, aki tudja bizonyosan, hogy holnapután ellenségnek fog helyt adni a hajlékban. Azelõtt kevés idõvel távozott el onnan Petõfi. Arany beszélte róla, hogy mikor utolsó este ott mulatott, egy szép ezüst veretes török pisztolyt mutatott neki, melyet Erdélyben kapott ajándékul; nõk és gyermekek is voltak a szobában, és sok ismerõje Aranynak; a pisztoly kézrõl-kézre járt, mindenki megnézte azt, s el is csettenték, hogy lássák, milyen szépen szikrázik a kova; a pisztoly természetesen soha sem volt megtöltve, mint Petõfi mondá: õ csak ereklyéül tartogatta azt bõröndje fenekén; egyszer aztán õ is kezébe vette azt, s elcsattantá a lõportalan sárkányt és akkor elsült a pisztoly, két golyó furódott a falba, egy arasznyira Petõfi fejétõl. Abban az órában minden jelenlevõ megkerülte tulajdon megásott sírját. Isten csodája, hogy egy sem esett bele.
Még aznap éjjel Nagy Sándor hadteste ismét tovavonult.
Másnap, szakadó esõben, jött meg helyette Görgei derék hada.
Maig is fülemben cseng az a trombita dallam, a mi az utászok indulója volt, egészen a forradalmi sereg számára készítve; sokáig úgy tetszett még évek után is, mintha hallanám e sajátszerû hangot, s várnám, hogy jönnek utána a szürkekabátos utászok ásókkal, csákányokkal vállukon, utánuk a barnaruhás honvédek nemzeti szín rózsákkal, és a délczeg huszárok zöld és piros kalpagokkal, és a piros sipkás zászlóalj, és a szép fényes ágyúk hosszú sora, a hogy az akkor elõttem végig vonult.
Hogy bámultuk akkor a szép rendet és fegyelmet, mely oly hosszú útveszély mellett is megmaradt. A tisztek nem hiányzottak sehol; ott gyalogolt a sorok végén mindegyik a térdig érõ sárban, a vezénylõ tisztek víztõl csurgó gubában lovagoltak a zászlóaljuk elõtt.
A zászlóaljak meg voltak fogyva nagyon, de azért a sorok nem szétzilálva; az egyes katonák sárosak, elcsigázottak, de nem csüggedtek, nem támolygók.
Annyi csata, nélkülözés, betegség, nyomor, megtizedelte a sereget, de nem erkölcsteleníté el. Harag, rossz kedv, dûh látszott minden arczon; de nem levertség, nem aggodalom, mely hátráló seregek arczkifejezése.
A honvédek egy része elszállásoltatott a városban, a többi a mezõn ütött tábort a folyton szakadó esõben.
Ekkor találkozánk ismerõseinkkel.
Egy alezredes barátom Gózon, ki, mint ügyvéd, közlegénységen kezdé a katonáskodást s érdemeiért kapta rangját, odajött hozzám s kért, hogy ha majd atyjával találkozom, kit szintén jól ismerek, mondjam meg neki, hogy fia - elesett.
Azt hittem, hogy tréfál; õ aztán elbeszélte, hogy a sereg minõ helyzetben van, e szavakat jól feljegyzém akkor emlékembe: „azok ugyan, míg mást nem parancsolnak nekik, csatázni fognak, de azért még sem lesz belõle egyéb eredmény, mint hogy elvesznek az elsõtõl az utolsóig”.
Panaszkodott, hogy a hadsereg fizetéseit csupa merõ százasokban küldték meg, a katonák úgy vagdaltak el egyet-egyet tízfelé, hogy megosztozhassanak rajtuk, míg a tömérdek 30 és 15 krajczáros bankjegyeket a hivatalnokok fizetésére osztogatják. Úgy, hogy már egyszer azon tanakodtak nagy szorultságukban, hogy apró guerillacsapatokra oszoljanak, s úgy folytassák a háborút szanaszét az országban.
Ezzel röviden búcsút vettünk. Gózon Lajos visszament a mezõn tanyázó seregéhez, az éjet ponyva alatt töltendõ, a hogy ezt azon hadtest minden tisztének kötelessége volt tenni.3

IV.
Görgei táborában az utóbbi napokban többen fordultak meg a képviselõházi pártok és a magyar minisztérium emberei közül, a kik mind azzal a hírrel tértek vissza, hogy a hadsereg általában igen rosszúl van hangolva a nemharczos hazafi osztályok iránt.
Most nincs itt az ideje annak okairól beszélnem.
Ennek az eredménye bizonyos nyomasztó bizalmatlanság, kétkedés, õszinteség-hiány volt mind a két részrõl, a mi gonosz álomnyomásként nehezedett a kedélyekre. Görgei volt az a pont, a hol a félelem és a bizalom egymással érintkezének.
Az elõbbeni napokban különös összejövetelei voltak a rejtélyes emberrel nehány politikai nevezetes emberünknek.
Akármi eshetõséget kérdeztek tõle, mindenre azt felelte, hogy az „természetes”, ez „úgy fog lenni”; semmit sem tudhattak ki tõle.
Végre Szemere elküldte hozzá Sz...gh képviselõt, hogy tanulja ki a vezér akaratát s szükség esetén beszéljen jól a lelkére; azonban el ne árulja, hogy õt a miniszterelnök küldé, mert akkor tartózkodó lesz.
Sz...gh egyike a legnemesebb lelkû, õszinte embereknek, ki tettetni egyáltalában nem tud, ki ennél fogva azon kezdte a beszédet a vezérrel, hogy õt Szemere küldé s elmondott aztán mindent õszintén, nyiltan, a mire választ akart nyerni.
És ez volt a legsikeresebb mód. A kinek a kabbalisztikus válaszaiból az alattomos fürkészõnek lehetetlen volt eligazodni, az a becsületes õszinteséggel és szigorúan kérdezõ hazafi elõtt nyílt, õszinte lett, s elmondott neki mindent, mit ez tudni akart.
Másnap megérkezik hozzá Szemere: fölkeresi õt; a vezér a mint meglátja, azon kezdi, hogy „tegnap beszéltem Sz...ghgal”.
- Melyik Sz...ghgal? - kérdi nagy csodálkozást tettetve a miniszter.
- A képviselõvel.
- Úgy? Igen. Ismerem. Derék ember. - Mit akart itt?
Erre Görgei végig nézett hideg, fagyos tekintetével rajta - s azzal elfordult és egy szót sem szólt hozzá többet.
Szemere tehát méltán, és egész ártatlan, semmit sem sejtéssel állíthatá, hogy ez olyan eszeveszett ember, a kivel már beszélni sem lehet.
Növelte a keserûséget az, hogy nehány kormánybiztos teledicsekedte vele a környéket, hogy meg van bízva a kormánytól Görgeit elfogni. Az absurdumoknak mindig legtöbb hivõje akad. Annyi bizonyos, hogy a kardnélkül járó emberre nagyon kevés becsüléssel néztek a táborban, a melybe utolsó reménységünket vetettük.
Augusztus 10-én találkozott Nyáry Görgeivel. Miért nem egy héttel elõbb? Talán minden egészen más fordulatot veende akkor.
Görgei el volt keserítve s a mi legjobban hatott ellenszenveire: ez kormányférfiaink õszintetlensége volt. Ezért lett nagy hatással rá egy olyan férfival találkozása, ki, mint ismerjük, egész a kíméletlenségig õszinte; ki életét nem félti, vagyon után nem vágyik, hatalomra nem féltékeny, dicsõségre nem hiú, és a mellett minden ízében becsületes hazafi, s a mi fõdolog, neki semmi tekintetben nem vetélytársa, vagy elõljárója.
- Legyen ön õszinte irántam, - mondá Nyári - és mondja meg nyíltan, van-e még reménye valamit kivihetni?
A vezér komolyan helyt állt a kérdezõnek és válaszolt:
- Abból, a mit önnek mondani fogok, látni fogja, hogy õszintén beszélek. Reményem van, de az nem a magyar respublika fölállítása, nem is egy európai háború, hanem egy „becsületes békekötés”. Harczolok, de nem a gyõzelemért többé, hanem a békességért. A nyomor az országban iszonyatos; a katonaság el van csigázva: ez így sokáig nem tarthat; mikor az oroszok a váczi csata után parlamentairt küldtek hozzám, mindenki azt kérdezte: tán békét ajánlanak?
- Szegeden is ez a hír járt; - és mit ajánlottak?
- Semmiségeket. Határozatlan alkudozásokba akartak velem elegyedni, s e végett 48 órai fegyverszünetet engedtek; de mire én azt feleltem, hogy fegyverszünetet se nem kérek, se nem adok. Itt egyszerre azt a hírt kezdte valaki terjeszteni, hogy a tiszteknek az orosz seregbe való átállhatás volna megajánlva, rangjok megtartása mellett. E hír kútfeje elõttem ismeretlen, én siettem azt megczáfolni, mert az nem igaz, nem lehet és nem is fogadná el derék ember.
- S miért utasította ön vissza a fegyverszünetet?
- Mert azalatt idejük lett volna seregeiket körülem összevonni, s úgy hiszem, az alkudozás is csak e czélból volt megajánlva.
- S mi volna tehát az annyit emlegetett orosz sympathia?
- Az, mit jó katona érez jó katona iránt. A huszárok és kozákok az elõörsökön egymást kulacsból itatják, a tisztek fraternizálnak, a foglyok barátságot kötnek; hanem ebbõl senki se következtesse azt, hogy az orosz minisztertanács a mi kedvünkért európai háborút idézzen elõ.
- Önnek mindenesetre addig kellene lépéseket tenni, a míg tekintélyes hadserege van, háborút is csinálhatni.
- Azt én nem tehetem. Kormány én nem vagyok. A mostani kormánynyal pedig ezek nem akarnak beszélni; kénytelen voltam a magam részérõl azt válaszolni, hogy én jelenleg még csak a kormány által kinevezett fõvezér sem vagyok, csupán többség által választott hadparancsnok.
(Mint tudjuk: Szegeden az országgyülés többsége nevezte ki Görgeit az összes magyar hadak fõvezérének.)
- S mibõl tudja ön azt, hogy a mostani kormánynyal nem akarnak beszélni?
- Meg volt próbálva. - Mikor ezelõtt nehány nappal Szemerével beszéltem, azt mondá, hogy a forradalom ügyét csak a diktátori hatalom mentheti meg. Szükség azonban, hogy két diktátor legyen: egy katonai és egy polgári. Ez utóbbi természetesen õ. Azt feleltem neki, hogy én két diktátort egyszerre nem tudok képzelni. A diktátura eszméje kizárja az osztakozást. Polgári diktátort pedig épen nem ismerek.
- S ha ön maga lenne az, mit fogna tenni?
- Azt nem igérem, hogy fényes gyõzelmeket fogok aratni, hanem azt igen, hogy ha az összes magyar seregeket egyesithetem, azokkal oly tekintélyes pozicziót foglalhatok el, a hol a világ két elsõ hatalmasságának sem váland szégyenére, velem alkuba bocsátkozni.
- És ha még sem akarnák azt tenni?
- Akkor megverekszem velük. Tud még az én katonám verekedni, kivált ha a téli ellenségét látja majd maga elõtt. Ha nem gyõzök is, de rendben visszavonulok, újra álláspontot foglalok, mindaddig, a míg békére nem hajolnak. Azt már csak láthatják, hogy el nem tudnak fogni.
- Ha ez a szándéka önnek, miért nem siet a déli seregekkel egyesülni?
- Rá érünk. Az orosz nem fog bennünket üldözni többé.
Ez igen nevezetes mondás; jó lesz rajta hosszan gondolkozni, egy kicsit a térképet is kézbevenni. Görgei Szalontán volt mintegy 25 ezer emberrel; Dembinszky Temesvár alatt 40 ezerrel; vele szemközt Haynau nem sokkal többel. Váradon volt Paskievics Görgeitõl három katonai napi járatra; hogy mi történhetett volna akkor, ha Dembinszky az ellenséges Temesvár helyett Arad felé jõ, s ott a három sereg találkozik, míg a negyedik (az orosz) három állomásnyira elmarad tõlük?
Azonban ez illuzióját a vezérnek hamar lerontá Nyáry.
- Ámde a déli sereg ezalatt folyvást távozik és pusztul.
- Az én intézkedéseim szerint közelednie kellene. Egyébiránt, ha én sietek, ismét nem érünk czélt. Mihelyt egy kis lélekzethez jövünk, megint elbizottak fogunk lenni. A mi uraink nincsenek még eléggé megijedve.
- Az ön megérkezte határozó lenne. Miért idõzött annyit Tokajnál? miért nem jött mindjárt Tisza-Fürednél keresztûl?
- Azért kerültem Tokaj felé, hogy Kazinczy hadtestét vonjam magamhoz. A mint az országgyülés fõvezérnek kinevezett, rögtön intézkedtem, hogy a széjjelhányt hadseregek, a mik együtt 110 ezer fõre mennének még, siessenek velem csatlakozni, és még eddig egyetlen egy dandár sem jutott el hozzám; úgy látszik, mintha másfelõl valaki az én parancsaimmal épen ellenkezõket osztogatna. Kazinczyra két napig vártam, õ tizenötezer emberrel elmaradt, s én vesztettem két napot; Dembinszky pedig 40 ezer emberrel oly irányt vett, melybõl azt látom, hogy inkább tõlem siet, mint felém.

V.
Estebédnél együtt találtam Görgeit egész táborkarával.
Sebesült fején keresztül fehér pontos kék selyem kendõ volt kötve. Voltak, a kik késõbb ezt is árulási jelenségül számíták be neki, mert e kendõ a pétervári udvar szineit viselte.
Ott ült az asztal egyik szegletén, a hol épen hely jutott számára, környezete demokrát rangtalanságban ülte az asztalt körül.
Ott volt Piller, kit még Komáromból ismertem, mint Bakonyi segédét, most alig ismertem rá, övig érõ fekete szakállától; ott ült Leiningen, szép szõke, komoly ifjúdad arcz. Izmos, életerõs termetébõl még félszázados élet reménye igérkezék.
Görgei maga mellé ültetett, s tréfálva kérdezé, hogy mitõl ijedtek meg az uraságok olyan igen Aradon?
- Úgy gondolom, hogy vagy az osztrák, vagy az orosz seregek közeledésétõl.
- Ha az oroszok volnának közel, régen elfogták volna õket, az orosz ravasz.
- Megbocsát ön, ha kiváncsiságom indiskrétté tesz. Azt hallottam, hogy az ön a zsolczai csata után egy pár pisztolyt kapott emlékül, melyek egyikére az volna felírva: „Görgei Arthurnak, midõn körülfogott seregeit csodás vitézséggel megmenté, emlékül, halálos ellensége, Paskievics.”
- A tárgy igaz; hanem már látszik, hogy sok poéta kezén ment keresztül. Pisztolyokat kaptam e napon, de semmi verseket hozzá; nem is Paskievics herczegtõl.
S ezzel inte egyik segédének, hogy mutassa elõ a hozott fegyvereket.
Három pisztoly volt, antikszerü ezüst veretes agygyal, egyik drótcsõ, franczia mû, a másik kettõ Lazzarino.
- Azért, ha a csatában találkozunk, saját pisztolyainkkal is megöljük egymást, szólt Görgei, ismét félretétetvén a halálos ajándékot.
- Mennyi lehet a seregek létszáma, kérdezém, mik most közvetlen az ön vezénylete alatt vannak?
- Nagyon megfogyott, - válaszolt erre elkomorultan Görgei. - Csaták és szökések igen leapaszták.
- Szöknek is az ön táborából? - kérdém elbámulva.
E csudálkozásomra Leiningen közbeszólt.
- Mit gondol ön, mennyi maradozott el tõlünk, mióta Komáromot elhagytuk?
Nagyot akartam mondani: „ezer”?
- Nyolczezer.
- Hallatlan! mi növelte ennyire e számot?
- Sanyarúság, éhség, elkényszeredés.
Egy ezredes vágott itt közbe:
- Hallgasson ön meg egy esetet: - Miskolczon innen egy krumpliföldben két közvitézt látok meglapulva, mindkettõ az elõttünk menõ hadtesttõl maradt el. Ismertem a zászlóaljukat: derék verekedõk voltak. - Egyik feküdt a földön, a másik guggolt és foghegyen rágta - a nyers-burgonyát, mit akkor tépett fel a földbõl. Én rájuk kiálték, hogy csatlakozzanak a sereghez. A melyik feküdt, annak nagy okai voltak, parancsomra nem ügyelni, a másik vad, elkényszeredett tekintettel néze fel rám s nyöszörögve mondá: „hagyjon itt, ezredes úr, úgy sem messze mehetnék már.” - Én nem hajtottam kértére, hanem ujból ráriadtam, hogy költse fel a másikat is, és álljon a sorba! - „Költhetem már ezt: - válaszolt erre keserüen a honvéd, - egy órája, hogy meghalt éhen, én is mindjárt mellé fekszem.” Leszálltam hozzá. A földön fekvõ már hulla volt, az élõnek odaadtam megmaradt profuntom darabját, s lovagoltam odább. - Ilyen ellenség is van ám a csatában.
- Valót beszél, - mondá rá a vezér.
Nehány percz mulva egy szalontai gazda jött a vezérhez, panaszkodva, hogy a katonák elhordták a kerítését tüzelõnek.
- „Elhordták”, - kérdé a vezér keserû iróniával; - ez nagy disciplina volt tõlük; másutt ott gyujtották meg, a hol találták s úgy feküdtek mellé. Ne haragudjék érte, jámbor hazafi, három nap óta veri már õket az esõ, s még „ebben az esztendõben” nem háltak fedél alatt.
A panaszttevõ elkotródott. Fogalma sincs arról békés tûzhelye mellett ülõ embernek, hogy a nyomor nem tanult loyalis lenni.
Vacsora után egy fiatal mûvész, kit Görgei nagyon szeretett, s mindig magával hordott, vette elõ nyirettyûjét, s hatalmas varázs hangokon húzta el az akkor legkedveltebb népdalokat: „Talpra magyar!” „Ég a kunyhó, ropog a nád”, - azután még azt, melynek az a refrainje, hogy „Éljen a magyar”. Olyan szépen húzta, hogy nekem a szivem facsarodott el a gondolatnál, hogy talán egy hónap mulva már a dalokat majd nem lesz szabad énekelni; keményszivû urak megbüntetik érte még azt is, a ki dallamaikat az utczán fütyörészi.
- Hiszi-e ön? - szólt e mélázásom közben Görgei, hogy ez a gyerek valaha európai hírû mûvész fog lenni?
Olyan kedvem volt akkor, hogy semmit sem hittem.
Pedig ebben igaza volt Görgeinek, mert az a nyirettyüs fiú abban a piros bársony bluzban Reményi Ede volt.
Az orvos jónak látta figyelmeztetni Görgeit, hogy ideje volna sebét beköttetni.
Mintha most is látnám azt a hosszú mély sebet. Valahányszor kisértetbe jövök, hogy a kárhoztatás kövét felemeljem az egykori fõvezér feje ellen, mintha mindannyiszor e sebet látnám, e meg-megnyiló, vércseppekben felelõ sebet, és a vezér fájdalomtalan, csukott ajkát mellé, és mintha elõttem állana az a kemény tekintetû szempár most is és mondaná: „látod, neked ez jobban fáj, a ki nézed, mint nekem, a ki érzem”.
Orvosa Orzsovenszky, egy magas barna fiatal férfi, nagy gonddal ápolá a sebet, mely még akkor tört csontokat is vetett ki, s azt mondta nekünk, hogy az a sebe Görgeinek még nem szûnt meg halálos lenni!
Be jól járt volna vele!

VI.
Másnap délben indult tova Görgei hadteste. Az esõ folytonosan szakadt, a ki az ottani utakat ismeri, képzelheti, mivé lettek azok, három napi esõzés után?
A városból pusztult a nép jobbra-balra a szerteesõ falvakba. Aznap már semmi, de semmi élelmiszert sem lehete kapni, még kenyeret sem; a lakosok elrejték azt, hogy a nyomban levõ orosz seregnek legyen mit elõadni, nehogy a várost boszúból elpusztítsák.
Egy muszka hadi-fogolylyal találkozám, kit egy „hadi költõ” barátom vezetett karon fogva. A fogoly valami herczeg fia volt (van az oroszoknál elég) s jól beszélt francziául, értett németül is. Csak mosolygott, midõn a hadi-pacsirta szokott enthuziasmusával hegyestûl-völgyestûl odaajánlotta Muszkaországnak Magyarországot és a forradalmi seregeket.
- Nekünk ti nem kelletek, felelt nagy õszinteséggel, nem kell országotok; ha ti még most sem tudjátok, hogy miért jöttünk ide? az rátok nézve szomorú dolog.
Poéta barátom odasúgta fülembe: hogy ne igen hallgassunk a fiatal emberre, a ki különben jó fiú, - de hiszen arról õ muszkalétére nem tehet, hogy a politikából egy szót sem ért.
A hadtest tova vonult Arad felé. Az egész magyar seregben ez volt a legszebb hadtest, a III-ik és a VII-ik. Semmi sem mutatta rajta az ellenség elõl futó sereget. Rendben, tömegben vonult elõl a huszárság; utána hét ágyú, a nyolczadik vetágyú, azután a gyalogság, oldalt egy-egy markotányosnõ kétkerekû talyigájával, utána ismét egy lovas üteg, a tüzérek ötével, sorban fennültek az ágyúszekéren, a kanócz kézben volt; jöttek a vörös sipkások, megfogyott, de mindig hõs csapat; utánuk ismét ágyúk, az ágyúk után huszárok fehér csákókkal; ismét daczosképû, robogó gyalogság, a manszwörthi viadorok, a hatvanharmadik zászlóalj; leghátul a legjobb lovasütegek, és a Hunyady-huszárok kerek, vörös szalagos és tollas kalapokkal; azt beszélték róluk, hogy ezeknek van legtöbb szenvedélyük a kozák lándsákkal vitába keveredni. Fedezetnek voltak hagyva.
Követte a sereg vonulását, oldalt és utána a minden rendü menekvõk és maradozók szomorú csapata, rendetlen tömegben lepve el erdõket, mezõket, s bujkálva szerte a kukoriczaföldeken.
A dinnye akkor ért; a rendetlen, kiéhezett zagyva csoportok neki estek az egészségtelen tápláléknak, a környék, melyen átvonultunk, úgy tünt elõ a felszeldelt és elszórt dinnyéktõl, mint valami csatatér, a hol iszonyú sok lekaszabolt emberfõ van elszórva.
Másnap érkezett meg a sereg Aradra.
Egy és ugyanazon szálláson voltam Nyáryval Aradon, melyben Csányi és Görgei voltak. Csányi szobája Nyáryéra nyilt, Görgei az emeleten lakott.
Semmi hang, semmi szó el nem kerülheté figyelmemet, a mi az utolsó napok alatt, e szobákban mondatott; most is oly rettenetesen jelen van elõttem minden alakja e soha ki nem törülhetõ emléknek, mintha az multtá lenni soha nem bírna.
Az általános hit, melyben katona és nem katona megállapodott, ez volt: visszavonulni a Dunántúlra s Komárom elõtt foglalni újra állást. Klapka diadala már ekkor tudva volt; a hid még a mienk volt, melyen Kmetty átjött a Dunán, különben is volt a sereggel egy teljesen felszerelt hidkészlet. Egyébre nem gondolt senki.
Még azon este, hogy Aradra érkezénk, jött Görgeinek egy futárja Debreczenbõl, az orosz fõvezértõl. Beszélte, mily kitüntetéssel fogadták az oroszok eleinte, a vele volt huszárokat aranyakkal, rubelekkel ajándékozák meg, sõt maga Rüdiger tábornok kísérte el az elõõrsökig, s ez így ment - egész a fõvezér, Paskievics hadiszállásáig, ott azonban már igen hidegen bántak vele és semmi jóval sem biztatták. Pöltenberg tábornok, ki szintén parlamentaireül küldetett, még nem érkezett vissza.
11-én reggel a magyar kormány férfiai egy okiratot szerkesztettek Csányi szobájában, mely felszólitás volt a kormányzóhoz, hogy a hatalmat tegye le Görgei kezébe.
Az okiratot aláírta legelõl Csányi, s egy óranegyed mulva Aulich.
A többi minisztereket is hivatták.
Megjelent nemsokára Vukovics s szintén aláírta. Valamivel késõbben jött Szemere.
Csak az õ arcán nem látszott meg az a gondolat, a mitõl bennem majd szétszakadt a szív.
Eléje adták az iratot: „mi ez?” kérdezé.
- Olvasd és írd alá. - Szólt hozzá Csányi.
A miniszterelnök olvasá és mosolygott; de oly keserûen és fagyosan.
- Nincs rá szükség, hogy aláirjam, hárman vagytok már alatta, az okirat érvényes, elküldhetitek.
És nem írta alá.
A felszólítási oklevelet azután összehajtogatták, lepecsételték s beküldték a várba.
A beszélgetés közönbös tárgyakra tért át. Hidegvérrel mondogatta minden ember, hogy holnap talán sokkal kevesebben leszünk, hogy most már igazán szemközt áll mindenki a halállal. Még ekkor a „halál” neve alatt mindenki a csatát értette.
Csányi sajnálkozott azon, hogy az utóbbi napok eseményeirõl nem vitt naplót.
- Tehát az elõbbiekrõl vittél? - kérdezé Szemere.
- Még pedig kommentárokkal! - viszonzá Csányi, szúró tekintettel Szemerére, kivel sok ellenkezése volt.
- Én magam nem írtam naplót; - szólt Szemere; - az eseményekre azért tisztán emlékezem, igen jó emlékezõtehetségem van.
Azzal vette kalapját; Isten hozzádot mondott a társaságnak s indult kifelé.
Én az ajtó mellett álltam; mikor mellettem elhaladt, odafordult hozzám s elég fennhangon ezt mondá:
„Bizony elvesztette Görgei Magyarországot.”
Most is elõttem áll a mosolygó arcz, mely e szavak után egy percz mulva eltûnt elõlem; máig is emlékezem e keserû mosolyra, egy férfi mosolyára, ki azon perczben hazát, vagyont, családot, jövendõt elveszített, kinek még csak útlevele sem volt, hogy meneküljön, sem félretett pénze, hogy másutt megéljen, sem családja jelen, hogy attól búcsut vegyen, csak mérhetetlen büszkesége: nem sírni akkor, midõn „ennyit” elveszített.

VII.
A következõ nap egy perczre sem találkoztam Görgeivel; csak annyit hallottam, hogy Csányival együtt a várban vannak, a kormányzóval értekezni.
Délben Dániel képviselõnél voltunk ebéden Nyáryval és Kiss Ernõvel, midõn Új-Arad felõl erõs ágyúzás kezdett hallatszani; arra átmentünk mind a Maroson, s még láttuk a csata végét, mely Nagy Sándor hadteste és a császári hadseregek között kifejlõdött. Egyes kiáltások az ellentáborból, mint „vivát Jellasich” áthatottak hozzánk, hogy az ágyúzás megszünt.
Estefelé a másik két hadtest is megkezdte átvonulását a Maroson; honvédtisztek, asztalraterített térképrõl értekeztek a holnap reggeli csataterv felõl, mely Haynau seregét Görgei és Dembinszky seregei által két tûz közé szorítandja.
Késõ este jött vissza Csányi Kossuthtól. Tizenegy óra volt. Azért tudom ilyen pontosan az órát, mert életemnek ez volt legrettenetesebb forduló pontja.
Mondá, hogy a kormányzó mindennemü hatalmát letette Görgei kezébe, s a fõvezér, ki most már diktátor, azonnal rendelkezéseket tõn, hogy csapatai induljanak Dembinszky seregével egyesülni, a mi kezdete lesz egy talán oly hosszú csatának, a milyen volt a Hort és Isaszeg közötti. Tehát holnap kezdõdik a végsõ eldöntõ harcz.
A végsõ eldöntõ harcz!
Ez volt az elsõ megnyugtató eszme, a min lelkem két hónapi hánykodás után megnyugodott.
Tehát holnap kezdõdni fog.
Mindenki lefeküdt a háznál, a gyertyákat eloltogatták, én a földön feküdtem leterített gubámon s hallgattam az ablakunk alatt szakadatlanúl folyó robajt; a csendben, dobszó nélkül vonuló hadsereg lépteinek moraját.
Nincs dajkamese, nincs dallam ennél altatóbb! A hõs fiúk indulnak a csatába!
Így gondolám ki magamban: most e halk, együtésü léptek moraján csendesen elalszom; majd mikor aztán jönnek a nehéz ágyúk, azoknak dübörgésére fölébredek; egy kard van a fejem mögé támasztva, azt felkötöm, felöltöm köpenyemet, s észrevétlenül kisuhanok az alvó házból, odasorakozom a tüzérség közé; - ott is érek még valamit.
Ez oly boldog, olyan nyugalmas gondolat volt, hogy ott a kemény földön elszenderedtem rajta.
...De mielõtt e nehéz, dübörgõ ágyúk jöttek volna, egy kéz ébreszte fel, mely vállamat érinté. Feltekinték, s Nyáryt láttam magam elõtt, felöltözve; a gyertya ismét égett a szobában.
- Öcsém, be édesdeden alszol; - mondá Nyáry, - Dembinszky serege szét van verve; - vége mindennek!
Milyen álom, és milyen ébredés!
A halálra itélt ébredése ennél nem iszonyúbb, ki családja körében álmodta magát, s kit azzal ébresztenek fel, hogy vár a halottas szekér!
E pillanat emlékeinek leírását megtagadja tõlem a szív, megtagadja a kéz; annyit mondhatok, hogy ez beillik „kóstolónak az örök kárhozatból!”

VIII.
Egy sebesült tiszt érkezett a temesvári csatából, ki e hírt hozta, melyet késõbb Guyon tudósítása megerõsített. Guyon, ki a rossz híreket nem szokta nagyítani, tudósítá a kormányt, hogy Dembinszky serege tökéletesen szétveretett. Kmetty Lugoson védte túlnyomó erõ ellen a sereg maradványainak menekültét, Mészáros és Vetter törökföldre indultak, segédeik visszajöttek Aradra.
Ütközetrõl e percztõl fogva senki sem beszélt.
Csak az volt a kérdés: merre lehet még menekülni?
Nyáry azt mondá barátainak, hogy maradjanak együtt s várják be nyilt homlokkal, a minek meg kell történni, legalább ne essék rajtuk az a szégyen, hogy a nemzet képviselõit kukoriczák közt, mocsárokban fogdossák össze, mint egy szétszaladt guerilla csapatot.
Csányi hidegvérrel ajándékozá el értékesebb holmiait, könyveit, pisztolyait olyan embereknek, a kikrõl azt hitte, hogy túl fogják élni. Midõn Nagy Sándor fájó szarkazmussal mondá elõtte: vajjon közülünk hányan válnak meg a fejüktõl? „Mi ketten bizonyosan”, felelé rá az öreg honfi, komolyan, hidegvérrel.
Mikor pisztolyait osztogatta, én kértem, hogy adjon nekem is egyet.
Szemembe nézett, s azzal haragosan elutasított:
„- Tedd, de ne mondd...”
Én nagyon elszégyenlettem magamat, hogy arczom elárulta, mire gondolok s kimentem a szobából.
Kiss Ernõ utánam jött s megfogva karomat addig beszélt hozzám, míg kibeszélte fejembõl azt a sötét gondolatot, a mit már homlokomon lehetett olvasni.
Õ volt az, a ki rábeszélt, hogy kedvem legyen, újra kezdeni azt a megsiratott drámát, a minek élet a neve; õ volt az, a ki arra a határozatra birt, hogy meg ne adjam magamat sem a sorsnak, sem embernek, sem a halálnak, s nem bántam meg, hogy ezt tettem és köszönöm neki a föld porában azt a szót, a mi sorsomon határozott.
- Önnek neje is van...
Nõm Gyulán maradt el tõlem, odáig minden nyomorúságon átkisért; elhatározám, hogy visszajutok hozzá, ha lehet.
Este nyolcz órakor érkezett meg Pöltenberg Paskievicstõl. Az orosz fõvezér utolsó válasza volt: „Föltétlen megadás.”
Ez volt az utolsó elvesztett reménység.
S mintha a sors tréfát akart volna ûzni az eltiportakkal, épen akkor érkezett meg a „Messenger” angol lap azon száma, mely a britt országgyûlésen tartott beszédeket közli a magyar ügyek fölött.
Csalhatatlan gyógyszer, - egy halott számára.

IX.
Az aztán következõ jelenetek csak másolatai a negyednap elõttieknek.
Ugyanazon tanácstalan készülõdés, csak hogy nem azon tréfás alakok többé, hanem a szomorúság, a kétségbeesés tragikus képei.
A férfiak, kik találkoztak egymással, álöltözetekben, elmásított arczczal, nem nevettek most egymásra, hanem sirva fakadtak, egymásra borultak, úgy váltak el. Sokan nem is látták egymást többet.
Az utczán mindenki búcsúzott egymástól.
Legnagyobb ellenségek, politikai antagonisták, egymást föltalálva, kiengesztelten nyújtának kezet, - épen mint egy elsülyedõ hajón. - A képviselõk, kik elhatározák ott maradni, ott ültek sorban a piaczon, a fal mellett, a boltok lépcsõin, a puszta földön, búsan, szótlanúl.
Nekem a római senatus jutott eszembe, mely a Gallusok jöttekor a fórumon sorban ülve várta be az ellenség boszúját.
Este felé kiszedték a Maros hídját, mely a várat a várossal összekötve tartá, az egész hadsereg visszavonatott; a vár védelmére rendelt sugárágyúk, miknek Temesvár alúl kellett volna megérkezniük, ezentúl oda be nem juthattak. Másnap az útban találkoztunk velök.
Hajnal elõtt nem lehetett a hadseregnek megindulni, mert a menekvõk szekerei oly sûrû tömegben torlottak meg a városból kivezetõ széles fõutczán, hogy azok közt utat nyitni teljes lehetetlenség volt.
E várakozás alatt találgatta mindenki jövendõ sorsát. Legtöbben azt hivék, hogy az Szibériában fog végzõdni.
Csányi nagy lemondással jegyzé meg:
- Bizony nehéz lesz már ilyen öreg embernek, mint én, hozzászokni ahhoz, hogy megkancsukázzák.
Egy fiatal rokona jár vele, azt bíztatta, hogy hagyja el, ne kísérje tovább balsorsa elé. Hanem az ott maradt vele s nem tudom hová lett.
Ez utolsó estén családapák leveleket irtak otthon levõ szeretteiknek, s azokat menekülni készülõ fiataloknak átadták; némely levél soká nedves maradt.
Aztán az iratokat, mik másokat bajba keverhetnének, égették el; mindent akép, a hogy egy öngyilkolásra készülõ szokta tenni.
Éjfél után két órakor jelenté a vezérnek a Hunyady-huszárok egyik tisztje, hogy az út megnyílt, azzal szekérre ültek mind, s indultak Világos felé.
Túl a Maroson látszottak az osztrák seregek elszórva csillámló õrtüzei.
Simánd felõl, a szürkület ködében, kivehetõk voltak az orosz elõõrsök dárda hegyei.

X.
Még azon éjjel az egész hadsereg átvonult Világos alá.
Annyi fájdalom közt legjobban fájt az ellenszenv, a mit honvédeink nyiltan mutattak a polgári osztály bajtársai iránt.
Nem mondhatom, hogy az ellenszenv igaztalan volt.
A jó katona, ki annyi csatában tette ki magát a halálnak, ki azzal a tudattal pazarolta vérét, tûrt nyomort, sanyarúságot, hogy mindezen áldozatot hona boldogságáért hozza; - most minket okolt, hogy ez áldozatok eredményét belviszálykodásaink, egymás iránti féltékenységünk porba ejté.
Úgy szégyenlettem magamat a porfedett vitézek elõtt.
A következõ napot már nem vártam be Világoson.
Még egy szomorú emlékkel nehezebben jöttem el onnan, mint mások.
Ottlétem néhány órája alatt egyike legjobb barátaimnak, a pesti vészbiróság elnöke, ki nem véritéletekkel, hanem bölcs kegyelmezéssel tünteté ki magát, egyike a legmagasabb szellemeknek, tiszta fõ, igaz hazafi és becsületes ember; Molnár József, - fõbe lõtte magát.
És senkisem kivánta el tõle ezt az útját a férfias szabadulásnak! sietnem kellett e helyrõl.
A mik ezután történtek Világoson és Aradnál, azoknak körülményei ismeretlenek elõttem.
Mint történt az, hogy Görgei nem volt képes legjobb barátait, köztük Csányit, ki úgy viselte magát hozzá, mint édes apja, megmenteni?
Azt sem teszem kérdésbe, hogy nem vonúlt Világos helyett inkább Komárom felé? a merre nagyon elzárva nem lehetett az útja, midõn Haynau Lugoson, Paskievics Váradon volt. Komáromban legalább emelt homlokkal beszélhetett volna, nem a czár lábainál fekve. Ez hadtudományi kérdés, s ahhoz én nem értek.
Nem volt czélom Görgeit sem menteni, sem vádolni.
A világosi catastropha nem a mi ügyünk, hanem a világhistóriáé. Egész Európa feleljen arról; nem mi!
Ha volna törvényszék, mely e kérdésben itéljen, kit kellene mentenem, kit kellene vádolnom?
Azokat a honfiakat-e, kik évtizedek nyomorát, csalódásait, epesztõ vágyát hordozzák szívükben a hontalanság üldözõ kínja mellett?
A hadvezéreket-e, kiknek még síremlékkel is adósok maradtunk?
A lengyel vezért-e, ki csak dicsõséget írt hazánk évlapjaira, s csak sebeket vitt el innen magával?
Azt a férfit-e, kinek nagyravágyása az volt, hogy hazáját tegye nagygyá?
Vagy azokat, kik kimondott elveikért férfiakként kiszenvedtek, de meg nem törtek?
Vagy azt a népet, mely áldozni meg nem szünt, s melyet a szenvedés honától el nem tántorított?
Vagy azt a közkatonát, ki húszszor rohant a halálba e szóval: éljen a haza! s kiejté kezébõl fegyverét, midõn azt mondták neki, hogy „meghalt a haza!”
Van-e nekünk szükségünk e vádakra? kell-e itt itéletet kérnünk?
Nincs-e igazolva a történet elõtt sorsunk fordulata e szókban: „két világhatalom keze súlyosúlt rájuk, s õk kevesen voltak”.
Csak egyikét is e világhatalmaknak azóta sem bírta leverni két másik hatalom: csoda-e, ha a mi ifjú erõnk összetört egy óriás elõtt?
Szorúlt-e a magyar név dicsõsége arra, hogy ily kétségbeesett harcz kimeneteleért egy embert áldozzon föl? Egy embert, ki legjobb vitézeinek egyike volt, mint hadvezér és mint közkatona.
Én nem találok semmi gyönyört, annak, mi nagy volt, elgázolásában. Fáj rálépnem arra, a ki elesett - és olyan magasról esett.
Ha valaha, úgy ma nincs ideje a rekriminátióknak.
Ha kimondta a magyar nemzet azt, hogy ez évében az Úrnak, a magyar nemzet fiai között nincsen párt, nincs testvérkülönbség, nincs osztálybüszkeség; nincs elviszálykodás, nincs fajgyûlölet. (1861.)
Ha a magyar nemzetben volt bátorság kimondani azt, hogy 1861-ben nem ismer a magyar nemzet a multak miatt számûzöttet, fölségsértõt, elitéltet;
Akkor legyen a magyar nemzetben sziv és ész, kimondani azt is, hogy 1861-ben a magyar nemzetbõl a multak miatt nincs vádlott, nincs elitélt, nincs hazaáruló!

A FORRADALOM KÖLTÉSZETE.
(1848 május 18.)
Ne ijedjetek meg e szótól: forradalom.
Nem villám ez: csak napsugár, mely szemeitekbe süt.
Minden, mi szép, minden, mi fönséges, e szóban benne van.
Isten-irgalom, emberszeretet, férfi-erény, nõszerelem, néphatalom és világszabadság, minden, minden e szóban: forradalom.
Éj után hajnal jön. Az álmok elfutnak. A sötétség visszatér kriptáiba, a hegyek aranynyal festik ormaikat, a nap sugarait szétlöveli. Minden, mi sötét és sötétség lakója, visszafut odvába, de fölébred minden, a mi szép és az Istené. Millió csillag, az ég millió gyémántos királya tünik el egy sugarától a napnak. Nem látja senki, hogy hova lettek, nem tudja senki, hogy vannak-e? Életök csak a ragyogásban látszik, s a ragyogás elmúlik, mihelyt az ég megszünik sötét lenni.
Helyettök ott fenn a pacsirta zengi énekét.
Lássátok: ez a forradalom.
A hajnal nem gyilkol meg senkit, hogy az éjt nappallá változtassa. Az éj mindenkit elaltat, hogy uralkodhassék.
A hajnal pirulása nem az a pir, a mi a szívbõl kiömlik, hanem a mely a hõs arczán pirul, midõn sisakját fölteszi. Az éj halált oszt mindenkinek. Még az élõ is elalszik, s a virág becsukja kelyhét.
A hajnal életet oszt szét, még a sír is kivirágzik, s a tengerfenék növény-erdõt nevel, hová szeme elhat, s kicsalja a börtönnyíláson át az eltemetett halovány virágot.
Lássátok: ez a forradalom.
Változik minden. Ég és föld más alakot ölt.
De életre változik minden. Világ és szabadság terjed szét mindenütt.
Ki boldogtalan volt, a forradalom szivét meggyógyítja, ki fél, bátorrá teszi, a vak szemérõl a hályogot letépi, mindent ád mindenkinek s még sem vesz el semmit. Igazságot tesz mindenkinek s még sem áll bosszút senkin.
Mindenkit megvéd, s még sem üldöz senkit.
Mert fegyvere nem halált, hanem életet oszt.
Lássátok: ez a forradalom.
*
Vannak, kik azt hiszik, hogy a forradalom eszméje egy a zsarnok-gyilkolással.
Ez lehetett akkor, mikor a zsarnokok a népet üldözték, mikor a nép szabadság után sóvárgott, s ezért egy Brutusnak kelle születni minden Caesar mellé, hogy a nép szabadsága biztosítva legyen. Ujabb idõkben a zsarnokok találtak módot, hogy a népet magokba szerelmessé tegyék, s ha ledül egy, a nép másikat emel helyébe.
Ilyenkor nem a zsarnokokat: a rabszolgákat kell kiirtani.
Mihelyt nem lesznek rabszolgák, nem lesznek zsarnokok.
S ide nem kell kard, nem kell guillotin, ezt tenni fogja a szabadság szelleme.
A keresztyén vallást nem fegyver terjeszté el a világon.
Forradalom volt az is, mit a földön, az égben és a föld alatt elõidézett, csatát vívott emberekkel, ördögökkel és hamis istenekkel, csatát magával a halállal és gyõzött, mert fegyvere a szent igazság volt.
A hamis istenek oltárán kihamvadt a tûz, az ördögöket nem hitte többé senki, s a halál fejérõl leesett a korona.
A halál megszünt öldöklõ angyal lenni, új élet angyala lett belõle. Mert úgy akarta az örök hatalom szelleme. E szent lélek újra eljöend!
Nem hoz magával semmi fegyvert, mint igazsága szavát.
Nem öl meg senkit, de mindenkit újra teremt.
A félistenekbõl egész emberek lesznek, s a késõ utókor bámulni fogja azon csecsebecséket, babonás népfetisheket, miket egykor a nép térdre omolva imádott.
Ha a nép ember elõtt hajtja porba arczát, nem azt kell porba sújtani, kit bálványul körülvesz, hanem õt kell kiemelni a porból s tudtára adni: hogy ki asszonytól született, az nem isten, de nem is igavonó barom.
S ezt fogja tenni a forradalom.

JEGYZETEK.
Egy dal keletkezésének története. Elõször az Igazmondóban, 1878-ban. A Kossuth-nóta dallama tudvalevõleg igen régi, szövegének is több változata van. Káldy egy lexikális cikkében a következõkben állítja össze a változatokat:
A Kossuth-nóta dallama a Rákóczi-kor zenéjének egyik szép maradványa, mely mai napig fennmaradt. Szövege gyakran változott. 1711-ben így hangzott:
Szaladj kuruc, jõ a német,
Lásd mely okos, tudós féreg;
Hidd el, ha elér, majd megcsap,
Félre bogzott hajadba kap,
    Nyalka kuruc!
A napoleoni harcok alatt 1810-12 körül a következõ verssel huszárnóta lett belõle:
Beállottam katonának,
Ferenc császár huszárjának;
Tiz esztendõ nem a világ,
Enyém lesz a legszebb virág,
    Éljen a huszár.
Valamivel késõbb pedig e szerelmi nóta:
Elmegyek már édes rózsám,
A távolból emlékezz rám,
Adj egy csókot utoljára,
Kedvesednek ajakára,
    Drága violám.
1848-ban e nóta dallamára verbuváltak, s midõn Szegeden a 3. zászló-alj, melynek Damjanich János volt a parancsnoka, fölállíttatott, s zászlóját a város fölszentelte, az ujoncok e verssel énekelték elõször:
Magyarország édes hazám,
Neked szült és nevelt anyám,
Négy esztendõ nem a világ,
Éljen a magyar szabadság,
    Éljen a haza!
Késõbb, mikor az országgyûlés a 200.000 ujonc toborzását elrendelte, állították föl Szegeden a 33. zászlóaljat is; akkor következõleg dalolták:
Kossuth Lajos azt izente,
Hogy kevés a regementje;
Ha mégegyszer azt üzeni,
Mindnyájunknak el kell menni.
    Éljen a haza.
Midõn az országgyûlés ujból hatvan zászlóalj felállítását elhatározta, a hazafias Szeged a 133-ik zászlóaljat is kiállította, de már akkor így énekelték:
Kossuth Lajos azt ízente,
Elfogyott a regementje;
Ha elfogyott kettõ, három,
Lesz helyébe harminchárom.
    Éljen a haza!
Igy keletkezett e dal, melyet késõbb két elsõ verse miatt Kossuth-nótának neveztek el. A szabadságharc alatt még számtalan verset alkalmaztak dallamára, többek között ezt is:
Esik esõ karikára,
Kossuth Lajos kalapjára;
Valahány csepp esik rája,
Annyi áldás szálljon rája.
    Éljen a haza!
1861-ben, mikor Kossuth Lajos Deák Ferenchez ama híres levelet intézte, következõ szöveggel énekelték:
Kossuth Lajos íródeák,
Nem kell neki gyertyavilág,
A ragyogó csillag mellett
Irta õ azt a levelet.
    Éljen a haza!
Késõbb pedig, mikor a sok magyar küldöttség Olaszországban fölkereste nagy számüzöttünket, ezt énekelték:
Ott voltam én mostanában,
Kossuth Lajos szobájában,
Áldott kezét megfoghattam,
Élõ szavát hallgathattam.
    Éljen a haza!
Ez utóbbi verssel a Kossuth-nóta sorozata be van fejezve.
A Kossuth-nóta a következõ formájában állandósult:
Kossuth Lajos azt üzente,
Elfogyott a regementje,
Ha még egyszer azt üzeni,
Mindnyájunknak el kell menni,
    Éljen a haza!
Életem legszomorubb napjai. Elõször megjelent a Vasárnapi Ujságban, 1861-ben. A világosi fegyverletételt megelõzõ napok történetére vonatkozólag igen becses följegyzéseket tartalmaz; a történetírók s a korral foglalkozók többször hivatkoznak rá. (Igy pl. Márki Sándor. A magyar nemzet történetében e napokról szóltában ismételten idézi, X. k. 366, 367.)
1) Rákóczy János. Errõl részletesebben a Tengerszemü hölgy IX. fejezetében.
2) Márki Sándor. A magyar nemzet történetében ezt az adatot augusztus 5-re helyesbiti. (X. 367. l.)
3) Gózon Lajosról l. még A zsolczai hõs címû rajzot A szabadságharcz hõsei címû füzetünkben.
Érdemrendek kiosztása Debreczenben. Elõször az Üstökösben, 1861-ben.
A forradalom költészete. Elõször az Életképekben, 1848-ban.

1 	Hogy mily nehéz valamit igazán pontosan leirni, jellemzõ példa rá a forradalmi minisztérium utolsó tanácskozása 1849 augusztus 11-én Aradon. Három jelenlevõ írt róla (Horváth Mihály, Görgei Artur, Szemere Bertalan) - s mind a három másképen adja elõ. Az ott történteket Jókai is érinti Életem legszomorúbb napjai czímû emlékezésében.
2 	Skarjatin Erdélyben esett el; ott is van a síremléke (Segesvár mellett).
---------------

------------------------------------------------------------

---------------

------------------------------------------------------------

